+++
author = "Kätriin"
title = "11 Lihased, lihased"
date = "2023-04-28"
+++

Seda ma teile ütlen, et kui te mind ühel kenal päeval Eestimaa pinna peal näete siis te ei tunne mind esimese pilguga äragi. Üks põhjus peitub muidugi selles, et ma elan viiendal korrusel ning üles alla sõelumist on päeva jooksul oma mitu korda aga teine vastus peitub siinses ümbruses. Padova võib olla küll nii lapik kui vähegi olla saab aga paar kümme minutit rongisõitu ning juba on maastik palju mitmekesisem. Talvel siia jõudes registeerisin end erinevatesse Whatsapp'i gruppidesse, et vähegi kursis olla minu ümber toimuvaga. Siin ei eksisteeri ei mingit Facebooki, Messengeri, Viberit ega muud sellist. Kui sul Whatsapp'i ei ole siis sama hästi võid telefoni kohe välja lülitada. Igal juhul klõpsisin ma ennast kõikidesse vähegi võimalikke olevatesse gruppidesse, mille hulgas juhtus olema ka matkamise grupp. Seda ma ütlen teile ka, et siin on absoluutselt iga asja jaoks eraldi grupp - inseneride grupp, "lähme teeme pargis trenni" grupp, introvertide grupp, "lähme koos kinno" grupp jne jne jne. Ei jõua arvet pidadagi. Aga asja juurde tagasi tulles. Ühel kenal nädalavahetusel võis minu kalendrist vaid kärbseid lendamas leida, seega otsustasin avada matkamise grupivestluse ja nendega liituda. Varasemalt olin seal näinud täitsa toredaid kutseid matkadele aga selleks nädalavahetuseks ootas ees 23 kilomeetrine matk. Kui nii siis nii. Ega selle pärast siis minemata saa jääda. Kirjutasin tulevastele matkakaaslastele, et jalutamisega on mul kogemust küll, seega olen nendega liitumas. Ilmataat lubas ka pisut vihma, seega enamuse seljakoti sisust pakkisin täis vihmariideid - no nii igaks juhuks. 

![Padova](/images/11-1.jpg)

Rongijaamas tervitasid mind viis tudengit - Maryna Ukrainast (matka korraldaja), Ima Prantsusmaalt, Kai Saksamaalt, Veronika Tšehhist ning Mariateresa Lõuna-Itaaliast. Viimane tuli mulle muidugi üllatusena kuna siin viibides itaallastega ma väga kokku ei puutu. Grupp oli meil pisike, enamasti võtab matkadest osa umbes 10-20 ringis inimesi aga ilmselt ees ootav kilometraaž oli enamik inimesi eemale peletanud. Kahe rongiga sihtpunkti jõudes oli plaan matkata Estest -> Monselicesse. Minul erilisi matkariideid ei ole ning ka tossud on täiesti tavalised vabaaja omad. Teised olid ütleme nii grammi võrra kõrgem klass. Kohe päeva alguses tulid jutuks ka teemad nagu kes kus matkamas käinud on. Nii mõnigi nimetatud mäetipu nimi oli mulle tuttav, ma ei hakanud isegi mainima, et nohhh Eestis olen pisut jalutamas käinud. Päeva eesmärk oli vallutada kolm mäetippu - Monte Cero - 409m, Monte Cecilia - 199m, Monte Ricco 325m. Tagasiteed enam ei olnud, tuli rõõmsalt kõmpima hakata. Muidu ma ütleks, et olin enam vähem tasemel aga suuremate tõusude ajal olin selgelt nõrgim lüli. Aga vähemalt seltskond oli tore ning toetav, nii et suudeti ära oodata see lamedalt maalt pärit plikatirts. 

![Padova](/images/11-2.jpg)

![Padova](/images/11-3.jpg)

![Padova](/images/11-4.jpg)

![Padova](/images/11-5.jpg)

Vihma tol päeval ei tulnudki, kui siis paar jahutavat tilka. Kogu vihmariiete kaasa tassimine oli asjata, valdavalt paistis päike - seega oli minul pigem palav. Suutsin isegi oma õlad ära põletada, mida keegi ei suutnud muidugi ära märkimata jätta. Lõuna ajal tegime tunniajase lõuna-/tudupausi ning üldiselt kulgesime rahulikult päeva jooksul muudkui mäest üles ja siis jälle alla. Matkajalanõud tuleksid sellistel puhkudel muidugi igati kasuks. Päeva viimast tippu vallutades mõistsime, et no mitte mingit teed pidi mäe otsa ei saa. Kõik oli justkui eramaa, koos kõrgete aedadega. Proovisime mis me proovisime, aga lõpuks leppisime sellega ja liikusime mööda mäe nõlva rongijaama poole. 23 kilomeetrit tiksus igaljuhul täis ning olin juba valmis selleks, et järgmised paar päeva veedan horisontaalasendis. Rongis sai 15 minutit mõnusalt istutud kuid see oli piisav aeg, et jalad all pakkudeks jõudsid muunduda. Koju jalutamine oli jällegi selle võrra toredam elamus. Aga koju jõudes oli juba mõnus olla - kiire pesus käik ja pikali ära. Ära tegin! Minu suureks üllatuseks olin järgmistel päevadel täiesti liikumisvõimeline inimene. 

![Padova](/images/11-6.jpg)

![Padova](/images/11-7.jpg)

![Padova](/images/11-8.jpg)

Veel enne seda seiklust sai ära käidud koos Martiniga Bassano del Grappa piirkonnas väiksemal matkal. Aga see oli tempo ja distantsi poolest pigem selline kerge jalutuskäik. Vaated on ikka nii lummavad siin, mäed on mind alati kutsunud - nii et see on ainult puhas rõõm toast välja saada ning kaunist loodust nautima minna. 

![Padova](/images/11-19.jpg)

![Padova](/images/11-9.jpg)

![Padova](/images/11-10.jpg)

![Padova](/images/11-11.jpg)

![Padova](/images/11-12.jpg)

![Padova](/images/11-13.jpg)

Paar nädalat tagasi sai matkamise kultuuri tutvustatud ka Saaremaalt pärit heale sõbrale Herikule. Temaga sai ette võetud Monte Ricco mäetipp, mis eelmisel korral suurema seltskonnaga sai ära jäetud. Nimelt ühelt poolt mäe nõlva on võimalik seda tippu ikkagi vallutada. Mida rohkem käia, seda lihtsamaks läheb. Sellel päeval juhtus muidugi olema ka rongijuhtide seas streik, aga sellisel juhul tuleb lihtsalt bussiliiklusega leppida. 

![Padova](/images/11-14.jpg)

![Padova](/images/11-15.jpg)

![Padova](/images/11-16.jpg)

![Padova](/images/11-17.jpg)

![Padova](/images/11-18.jpg)

Nii, et kui kellegis tärkas huvi matkamise vastu siis te teate kust mind leida. Järgmisena võiks ette võtta ka Dolomiidid aga eks näis. Olen pakkumistele avatud. Seniks tsauki-tsau! Loodan, et teil jõuab ka varsti kevad kohale. Siin on juba ammu suvi!
