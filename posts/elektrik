+++
author = "Kätriin"
title = "16 Kurt tumm pime"
date = "2023-05-12"
+++

Ühel kenal pühapäevasel päeval veel enne jaanipäeva tegin kohusetundliku eestlasena nagu ikka pannkooke. Kõik oli justkui kena. Pannukad said valmis ja maitsesid hea. Järgmisel päeval ootas mind aga ees üks tore armas eksam. Milleks varem õppimisega peale hakata kui on võimalus ka üks päev varem alustada. Ega mu aju nii kaua ka vähe olulist informatsiooni talletada jõua. Lõpuks oli kell seal maal, et tuli ennast kätte võtta. Sättisin end kenasti laua taha ning õigepea oli juba hoog sees. Klõpsisin loengu videoid ning tegin märkmeid kuniks silm jäi pidama arvuti aku protsendil. Juhe oli ju ometigi seinas aga millegipärast särts ei tahtnud seinakontaktist rüperaalini jõuda. No ei ole perfektsemat ajastust. Arvuti laadija katki. No kuidas just nüüd? Mis juhtus? Teostasin juhtmele kiire suust suhu hingamise ning südamemassaaži aga ikka ei midagi. Proovisin teised pistikud ka läbi, ei mingit lootust. 

Plaan B välja mõtlemise hetkel vannituppa koperdades mõistsin, et lamp ka ei tööta. Okeii. Elekter on ära. Tegin trepikoja ukse lahti ning vajutasin lülitit - trepikojas särts täitsa särises. Probleem on ühesõnaga minu korteris. Esimese hooga mängisin natuke blondiini ning panin esimese hooga kirja korteri omaniku poole teele. Mis ma ikka oma ajurakke liiga palju ragistama hakkan. Samas elektriarveid ma veebruarikuust saadik tasunud ei ole. Huvitav huvitav kas probleem võib selles seisneda? Kell tiksus pisut edasi ning omanikult ei olnud veel mingit vastust tulnud. Telefoniaku hakkas ka tühjenemismärke näitama. Selge. Tuleb ikkagi ohjad enda kätte haarata. Sussid jalga, trepikoja uks valla. Korrus korruse haaval hakkasin siis erinevaid luuke avama ning päris ausalt öeldes natuke klõbistasin seal mingeid nupukesi ka. Elektrit aga ikka kuskilt näha polnud. Sedasi vaikselt alla poole liikudes jõudsin lõpuks välisukse juurde välja. Viimast luuki avades tervitaski mind lõpuks elektrikilp, millest oli võimalik isegi täitsa aru saada. Kaheksanda korteri kaitse oligi väljas. Lükkasin sisse tagasi ja panin üles jooksu. Korterisse jõudes lülitasin ka korteri enda kaitse sisse ja piu pau puhh - kõik jälle väljas. No selge. Midagi ühesõnaga on kuskil pekkis. Tirisin kõik juhtmed välja mis vähegi andis tõmmata. Jälle jooksuga alla ning siis uuesti üles. Läks lahti kassi ja hiire mäng. Külmkapp seina tagasi - huhh korras. Pliita juhe seina - põmaki. Pliita katki. Uus kiri omanikule teele - "peale pika uuringu investi tulemusi olen jõudnud tulemusteni, et pliit on läbi ning uut pliiti on tarvis". Üsna pea mulle vastati ning saadeti nimekiri elektrike numbreid. Ise mõtlen, et mida ma selle elektrikuga siin peale hakkan. Aga kui siin käivad asjad nii siis olgugi. Helistama ma esimese hooga ei hakanud kuna 99.99% tõenäosusega liini taga olev isik inglise keelt ei valda. Saatsin paar sõnumit ja jäin ootele. Loll oleks muidugi pühapäeval vastus saada. Sedasi tiksuski kätte esmaspäev ning eksamilt koju jalutades tõlkisin enda situatsiooni kirjeldust itaalia keelde. Lõpuks kirjutasin siiski omanikule, et davai korraldagu see asi nüüd ära ma kaks päeva olen kodus olemas. Kohe tuli ka kõne peale - 30 minuti pärast on elektrik kohal. Kas tõesti? Väga palju lootust ma sinna ei pannud - ikkagi Itaalia. 



![Padova](/images/12-1.jpg)
