+++
author = "Kätriin"
title = "04 Miks Padova?"
date = "2023-03-07"
+++

Enne esimese koolinädala muljetamisi oleks minust viisakas natukene kirjeldada ka seda miks ma üldse Padovas olen ja kuidas ma just siia enda tee leidsin.

Nimelt eelmise aasta suusareisilt tagasi sõites oli meel jube kurb, oleks kauemaks tahtnud jääda. Mitte, et see tunne mind alati ei valdaks aga seekord oli midagi nagu teisiti. Koju naastes hakkas peas keerlema mõte, et mis oleks kui läheks vahetusõpingutele. Varasemalt ei olnud ma mitte kunagi sellele mõelnud, olenemata sellest, et meile oli lausa tundidesse tuldud tutvustama erinevaid võimalusi, rääkimata informatiivsetest e-kirjadest, mida võis paar korda aastas enda postkastist leida. Järgmine kandideerimisvoor avanes alles augustis seega jätsin selle mõtte vaikselt riiulile seisma. Seal ta vaikselt istus ning üha sügavamale minu sisse puges. Suve alguses avasin ülikooli kodulehe ning hakkasin uurima, mis võimalusi mul üldse on. Valikuid tundus täitsa olevat. Minu erialale pakuti ülikoole Helsingis, Budapestis, Kaunases, Torinos (Itaalia), Riias, Aarhuses (Taani) ja Vilniuses. Austriat seal nimekirjas kahjuks ei olnud ning see võttis minemise tuhinat pisut maha. Tasapisi hakkasin uurima teiste ülikoolide kohta ning siis jäi mõtetesse kohta sisse seadma Põhja-Itaalias asuv Torino polütehnikum. Septembriks tundus mõte välismaale kolida juba täitsa talutav. Tähtaeg tiksus muudkui lähemale ja lähemale, ruttu tuli kõik dokumendid valmis panna ning kandideerimisavaldus ära esitada. Ainult, et Torinos asuvat kooli lähemalt uurima hakates, tuli välja, et minule sobilikke õppeained seal ikkagi ei pakuta. Samuti oli nende ülikooli koduleht nii kohutav, et proovi läheneda mis tahes pidi, ikka midagi aru ei saa. Umbes nädal aega oli jäänud veel avalduse esitamiseks ja minul ei olnud isegi ülikooli välja valitud. Rääkimata sellest, et avaldusele tuleks muidu märkida mitu ülikooli, sest ega esimesse väljavalitusse ei pruugi ju üldse sisse saada. Mäletan, et istusin samal ajal Tallinnas ventilatsiooni tunnis ning olin juba alla andmas. Sees oli ikka tunne, et kas nüüd või mitte kunagi. Aga mul lihtsalt ei olnud mitte kusagile minna. Samal ajal olin saanud kontakti Toomasega, kes oli Torinos vahetusõpingutel käinud ning kes innustas mitte alla andma. Nii ma otsisin veel edasi. Paar päeva enne tähtaega leidsin ülikooli Padovas. Koduleht 5+, kõik oli väga arusaadav. Minule sobivaid õppeaineid nagu pakuti ka. Uurisin välisõppe juhilt, et kas kellegil on kogemust jagada antud ülikooliga. Kahjuks mitte, oleksin esimene olnud. Mis seal siis ikka. Vaatasin kaardi pealt, kus antud linn asub ning väga palju rohkem uurima ei hakanudki. Päev enne avalduse esitamist käisin veel keeletesti tegemas, mis on kohustuslik. Päris kehvasti läks, aga lõpp kokkuvõttes sain C1 taseme kätte, mis oli küll ja veel, et vajalik lävend ületada. Dokumendid valmis ning oligi aeg kogu kupatus ära esitada. Nüüd oli vaja ainult oodata. Kahe nädala pärast kutsuti mind kooli vestlusele ning sealt edasi tuli erinevates süsteemides erinevaid vorme täita ning dokumente edasi-tagasi saata. 

Detsembris tuli ametlik kinnituskiri ning siis sai kribinal krabinal hakata elamist otsima. Sukeldusin suure entusiasmiga üüriturgu. Esialgu hakkasin otsima endale tuba suuremasse korterisse. Üsna pea sain aru, et kodu otsingutega oleks tulnud vähemalt aasta aega enne tulemist alustada. Alatasa leidsin ennast kirjutamas petturitega, kes teevad näo justkui neil oleks välja üürida mõni korter või tuba kuid tegelikult on see kõik pettus. Nende eesmärk on saada inimestelt kätte nö broneeringutasu. Siia otsivad kodusid väga paljud välistudengid, kes ei pruugi isegi linnas asuda ning keda on lihtne tüssata kuna nad ei saa ju varem korterit vaatama tulla. Ühesõnaga suur põnevustunne tulemise osas jahtus kiiresti kuna polnud lihtsalt kohta kuhu tulla. Ulme. Otsisin päevad ja ööd läbi. Mingi päev otsustasin veel AirBnb saidile vaadata, kui muidu pakutakse siia kortereid kuskil 2000€ +, siis sel hetkel sillerdas mulle vastu just see korter, kus ma praegu sees elan. Seda ei suutnud lihtsalt ära imestada. Neeru hinnaga küll aga vähemalt mitte kahe neeru. Ega ma enne ei suutnudki uskuda kui päriselt siia jõudsin ja oma silmaga nägin. Paljud elavad siin umbes sama hinnaga privaatsetes tubades. Väga paljud elavad aga ka kesklinnast palju kaugemal, bussid liiguvad siin umbes kella üheksani. Nii et öösiti matkavaid tudengeid leidub siin päris palju. Siin on tõesti väga väga suur probleem elamise leidmisega. Paljud tudengid elavad ka hotellides ning iga päev näed tudengeid vestlusgruppides kirjutamas ning elukohti otsimas. Siit tuleb ka väike vihje kõikidele investeerimishuvilistele. Korterite hinnad on siin Tallinnaga võrreldes umbes samad, üüri saab aga küsida kordades rohkem.

Kuigi selle ülikooli kuskilt väga sügavalt interneti avarustest leidsin siis tegelikult on tegemist ühe Itaalia kõige prestiižikama ülikooliga. Itaalia keeles Università degli Studi di Padova on maailmas üks vanimaid ülikoole. Eelmisel aastal peeti 800. sünnipäeva. Tudengeid on siin umbes 65 000 ning koolimaju lugematul hulgal nii Padovas kui ka lähedal asuvates linnades. Vana kooliga käib ka kaasas pikk ja huvitav ajalugu. Näiteks asub siin maailma kõige esimene püsiv anatoomikum. Seda kõike saab siin oma silmaga vaatamas ja katsumas käia. 


Õige pea juba esimese nädala muljetest! Ciao!
