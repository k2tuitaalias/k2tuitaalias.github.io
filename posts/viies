+++
author = "Kätriin"
title = "05 Esimesed koolimuljed"
date = "2023-03-08"
+++

Kaua oodatud kaunike ehk esimesed muljed koolist. 

Olles endale enam-vähem selgeks teinud tunniplaanis navigeerimise, lisasin endale esimeseks nädalaks õige mitu õppeainet, millega tutvust teha. Mõttekäik oli selline, et proovin ja katsetan avanädalal mitmeid tunde, mis minu erialaga mingit pidi kokku sobiksid ning siis saan otsustada, millised kõige vähem tuumafüüsikat meenutavad. Sedasi ma noppisingi erinevaid tunde tunniplaani ning nädala alguses nägi see välja selline: 

(pilt tunniplaanist)

Minul tekkis selle tunniplaani nägemise peale kohe küsimus, et kuidas ma peaksin jõudma 0 sekundiga klassiruumi vahetada. Rääkimata sellest, et iga tund asub erinevas hoones ning need hooned ei asu üldse mitte teineteise kõrval. Koduülikoolis on tavaliselt tundide vahel vähemalt 30 minutit pausi, vahel harva ka 15 minutit. Aga kui siin Itaalias on tunniplaanis sedasi kõik asjad teineteise otsa pandud, mis seal siis ikka. Vaatame kuidas kohalikud tegutsevad.

Kätte jõudis esmaspäev ning minul oli kodus kaardi pealt ära vaadatud koolimajade asukohad, kus sel päeval tunnid toimusid. Kuidagi olin ma jõudnud nii kaua kodus kobistada, et toast astusin välja pool tundi enne tunni algust. Teadsin, et sinna jalutab kuskil 15 minutit, mis jätab mulle õige klassiruumi leidmiseks umbes sama palju aega. Natuke riskantne, kiirendasin sammu. Tunniplaanist saadud aadress juhatas mind inseneride peamaja ette, kõige kindlam viis õige ruumi üles leidmiseks tundus astuda aga peauksest sisse. Ühtegi klassiruumi ma sealt ei leidnud, pika labürindi lõpus asus raamatukogu. Nonii, raamatukogutädi oskab ju ikka näidata kuhu ma suuna võtma pean. Esimese hooga sai naine leti taga šoki, kogus end veidi ning kutsus tagant ruumist abiväge juurde. Tükk aega nad sädistasid itaalia keeles kuni üks võttis julguse kokku ning proovis mulle inglise keeles lõpuks seletama hakata. Lähed sellest majast nüüd välja nii nagu sisse tulid, keerad vasakult ja maja nurgast jälle vasakule. Kuskil peaks mingi värav olema ja selle kõrval kollane maja. Värav oli tema jutus võtmesõnaks ja selle leidmise ma endale eesmärgiks võtsingi. Tund oli kohe kohe algamas ja nii ma õue väravajahti pidama läksin. Aga mida ei olnud oli värav! Tiirutasin seal majade vahel päris mitu tiiru peale. Tund oli just alanud. Pisar oli silmas. Esimene päev ja ma juba ei saa hakkama. Mis seal siis ikka, leppisin sellega, et sinna tundi ma täna ei jõua. Teeme siis vähemalt selgeks, kus järgmine tund aset võtab. Hakkasin edasi jalutama ja mis ma näen. Kollase maja ukse kõrval on silt RH01. Klassi number, mida ma olin kõik see aeg otsinud! Hiilisin vaikselt sisse ning kuna kõik istekohad olid juba võetud võtsin ennast põrandal istujate kõrvale rivvi. Olin jõudnud reoveepuhastuse tundi. Ainuke õppeaine, mida Tallinnas ka pakutakse ning mille saab üks ühele ülekanda.

(pilt klassiruumist)

Tund kestis umbes poolteist tundi, seega jäi mul järgmisesse kohta jalutamiseks pool tundi. Esimene päev, mis oli alanud päris dramaatilistel nootidel sai üsna rahuliku lõpu. Jälgides telefoniekraanil kaarti jõudsin järgmise ukse ette ja astusin sisse. Kohe ukse taga tervitasid mind noormees Norrast ning neiu Ghanast. Olin jõudnud õigesse kohta ning kohtunud ka tudengitega, kes samasse tundi minemist ootasid. Tegu oli mingisuguse keskkonnasäästlikuse tunniga, kus oli palju arutelusid ning edaspidi ka palju grupitöid. 

Lisaks algavale koolinädalale oli stardipaugu saanud ka kõik vahetusõpilasi puudutavad üritused. Esmaspäeval oli selleks tutvumisõhtu kohalikus pubis. Julgustuseks tuli kaasa Shah (buddy/semu), kellega koos sai tutvust tehtud ka kahe Belgiast päris tüdrukuga. Üleüldiselt oli tegemist väga rahvarohke südmusega, nii et ega väga kauaks ei saanudki jääda.

Teisipäev soosis tulla väga pikk ning produktiivne. Kuna eile olin koolimajade ümber juba pikalt tiirutanud, olid paljud klassiruumide asukohad meelde jäänud. Teadsin, et esimeses tunnis ma väga pikalt olla ei saa kuna täpselt kella üheksaks oli planeeritud inseneride infotund. Professor hilines ka oma 15 minutit, nii, et sellest ainest sain kuulata ainult paar tutvustavat lauset. Lippasin infotundi aga ega ma seal ausalt targemaks ei saanud. Tutvusin vaid sakslasest Maxiga, kes minuga alguses eesti keeles rääkima hakkas. Nimelt oli ta vahetusõpingutel käinud Tallinna Tehnikakõrgkoolis ning oli täiesti vaimustusest Eestist. Neile oli nii palju üritusi korraldatud ning Eestimaal ringi veetud. Tal oli väga hea mulje igal juhul jäänud meie kodumaast ning peale õpinguid on ta veel Eestit külastamas käinud. 
Järgmine tund asus samas klassis nagu eelminegi päev, seekord õnnestus mul ka istekoht skoorida. Läbi vahetusõpilaste vestlusgrupi sain tuttavaks Stelios'ga, kes on pärit Kreekast ning kes minuga koos reoveepuhastuse ainet võtab. Koos on ikka pisut kergem. Peale seda tundi oli pisut vaba aega enne järgmise tunni algust ning enamuse selle ajast sai sisustatud jõekaldal istudes ning päikesepaistet nautides. 

(jõekaldast pilt)

Järgmisse klassiruumi sisenedes oli kohe aru saada, et midagi on mäda. Ruum oli pisike, mitte nagu eelnevad klassid kus oli tudengeid ikka kuskil saja ringis. Mis seal siis ikka, kuulan esimese loengu igal juhul ära. Viimasel hetkel astus klassiruumi ka Indiast pärit Mohit, keda olin läbi siinse semu juba ju kohanud. Kannatlikult kuulasime tunni ära ning pärast irvitasime, et siia me küll mingi hinna eest tagasi ei tule. Energiasüsteemide optimeerimise tund oli rohkem nagu programmeerimine ning keerulised integraalid ja muud krõnksud. Ei, aitäh! Peale seda tundi oli mul plaan sammud kodu poole seada aga Mohit kutsus mind tema sõbrade/kursakatega kohtuma, kes mind sujuvalt järgmisesse tundi kaasa kutsusid. Tegu siis fotogalvaaniliste elementide tehnoloogiat tutvustava tunniga ehk siis põhimõtteliselt kui ma õigesti aru sain tehakse seal aines selgeks kuidas päikesepaneelid töötavad, kuidas neid planeerida, paigutada jne. Aine nimi oli tegelikult palju hullem kui sisu tundus. Õhtul olin juba nii väsinud, et oleks patja puudutades silma kinni pannud. Aga mul oli veel missioon "Mine tee passipilt" vaja lõpule viia. Passipilti oli mul vaja vahetusõpilase kaardi tegemiseks, mis annab soodustusi erinevates söögikohtades ning ka õiguse erinevatel üritustel osaleda. Kõmpisin õhtu pimeduses veel rongijaama kuna teadsin, et seal vajalik masin asub. Kaarditerminal oli seal ka, aga viipa palju tahad, raha ta minult ära võtta ei tahtnud. Kogu jalutamine ilma asjata. Õhtul sain veel korra kokku siinse semuga kuna järgmisel päeval sõitis ta mõneks ajaks linnast tööasjus eemale. Koju jõudes tuli uni kiirelt ning oligi käes juba kolmas koolipäev.

Kolmapäev oli mõnevõrra rahulikum. Hommikul 8:30 tundi ei kippunud, kuna teadsin, et seal aines on vastik grupitöö ning et targem on see õppeaine sinnapaika jääda. Päeval jalutasin veel ühte tundi, mida ise nime ja sisu poolest poleks valinud aga indialane ning ta kursakas soovitasid seda võtta. Pidavat hea rahulik olema. Tundub, et vist ongi. Sisu väga ei taju, sest ega aju väga ei taha võtta vastu seda olukorda. Seni on professor meile kirjeldanud kuidas biokütuseid valmistatakse. Aga eksamit seal aines ei ole, on grupitöö. Teema tundub huvitav, vast saab tehtud. Kolmapäeval olin teisipäevast juba nii väsinud, et koju ära tuttu. 

Neljapäeval oli kaks tundi, millega oli eelmistel päevadel juba tutvutud. Kahe tunni vahel oli ainult totakad kaks tundi, mis sai lihtsalt laiaks löödud. Kuigi iga tund asub erinevas hoones ja erinevas klassiruumis siis alates teisest päevast oli asi juba selge. Õiget kohta otsides tuleb lihtsalt kasutada sisemist pendlit ja õige pisut naiselikku vaistu. Üks-kaks-kolm ja tegelikult leiab need klassid ikka üles. 





ühest klassiruumist teise, ühest hoonest teise. 
vaatamise, 

