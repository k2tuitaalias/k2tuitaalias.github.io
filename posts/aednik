+++
author = "Kätriin"
title = "12 Lago di Garda"
date = "2023-05-12"
+++

Vahelduseks siis natuke huumori rupriiki ka.
Lihavõtete ajal tuli kutse sõita vabade päevade puhul Garda järve äärde, et külastada Sirmione linnakest. Munnepühade ajal oli siin pikem püha - esmaspäev ning ka teisipäev olid koolist vabad. Üleüldse praegusel ajal siin pidevalt jumal tõuseb ja jumal langeb ehk siis üsna tihti võin tunniplaanist avastada, et ohhoo jälle vaba päev. Mis nii viga elada. Ning kui püha langeb näiteks teisipäeva peale siis ehitatakse nö sillake ning tehakse ka esmaspäev vabaks, sest no kes see ikka üheks päevaks end siis tööle/kooli kohale hakkab ajama. 

![Padova](/images/12-1.jpg)

Sel esmaspäeval oli ka Herik Eestist külas ning tundus tore mõte tutvustada ka talle natuke rahvusvahelisemat kontingenti. Plaan teada, seadsime hommikul sammud vana hea rongijaama poole. Kokku oli selle väljasõidu vastu huvi kahekümnel inimesel, rongijaama jõudis neist kümme. Platvorm oli rahvast täis ning kuidagi sattusid asjalood nii, et pool grupist istus rongis koos ning ülejäänud pool olid rongi teises otsas. Ega lõpp-sihtpunkt on ju kõigil sama - seal saame igaljuhul kokku. Vahepeal tuli Veronas ümber istuda - selle hetkeni oli kõik justkui plaani kohaselt sujunud. Järgmise rongi peal istusime juba kogu grupiga koos. Pisut sai lobisetud aga no kõiki nimesid ma ütlen ausalt ei mäleta. Üleüldse on mul nimede peale nii halb mälu, et halb hakkab. Ja ega see ka eriti ei aita, et kõigil siin nii rasked nimed on - oleks ju hea lihtne kui oleks konkreetsed nimed nagu Piia, Piret, Jaan, Priit jne. Aga ei.. ikka vaja kuidagi susistada ja keelega x kujundeid võtta enne kui vähegi adekvaatselt midagi hääldatud saab. Meie peatus juba paistis ning hakkasime hanereas rongiuksest välja vantsima. Kõik oli kena selle hetkeni kuni jõudis minu kord rongist välja astuda. Aga mida ma näen - uks sulgub otse minu nina ees! Hakkasin nuppu klõpsutama ja ei miskit, oleksin ma targem olnud oleksin ennast rongiukse vahele susanud. Aga reaalsus oli selline, et rongi uks enam lahti ei läinud - võimle palju tahes. Isegi karjuda pole mõtet, sest ega keegi asjapulk niikuinii ei kuuleks. Rong hakkas liikuma. Mina, Herik ning Attila lehvitasime teistele läbi rongi akna. Rong kihutas täiel hool edasi. Kuhu? Ega seda ei teadnud keegi. Kiire loogika ütles, et järgmises peatuses maha tulles saab ju ümber istuda ning peatuse võrra tagasi sõita. Selline plaan meil oli ning järgmine hetk leidsimegi ennast sellisest toredast paigast nagu Lonato. Olime ainsad, kes seal rongist väljusid. Üsna kiiresti saime aru, et tegu on täiesti välja surnud paigaga. Järgmine rong tagasi? Trummi-põrin. Kell 6 õhtul. Tuletan meelde, et sel hetkel oli tegu alles hommikupoolikuga. Lõbus! Ega elu on seiklus ning selline pisiasi meid kuigi ei heidutanud. 

![Padova](/images/12-1.jpg)

Jalutasime vaikselt külakese keskuse poole, sest google ütles, et äkki-äkki on miski buss kuskilt liikumas. Kiire jutuajamine kohaliku pubi pidajaga, kes suunas meid teisele poole teed seisma, kust väidetavalt kohalik ühistransport peatuma peaks. Ega me keegi ei teadnud, millal sealt mõni buss liikuda võiks - kas üldse. Bussid käivad siin sedasi nagu nad endale heaks arvavad. Umbes tund aega ootamist tasus end ära. Ühel hetkel ilmutas end kaugustest tõepoolest bussi laadne toode. Viskusime tee peale ette, et meid kindlasti ikka peale korjataks. Hind me küsime. "Tulge - tulge peale - pärast maksate". Buss oli teel Sirmionesse, kuhu me oleksime niikuinii mingisuguse bussiga liikuma, super. Andsime ka teistele teada, et oleme teel ning eriti lihtne oleks kui nad rongijaamast peale tuleksid kuna see buss seal vahepeatuse tegema pidi. Teised meile väga vastata ei tahtnud ning linna jõudes neid kuskil näha ka polnud. Me ei hakanud nende pärast maha ka minema vaid otsustasime ikka lõpp-punkti välja sõita. Sel hetkel olime veel täiesti optimistlikud, et juba õigepea kogu grupi jälle kokku saame. Kuna väidetavalt oli teine brigaad meie Lonato seikluste ajal juba söögid/joogid teinud siis otsustasime kohale jõudes samuti lõunatada. 



Peale kena kõhutäit seadsime sammud Sirmione poolsaare tipu poole. Teistest ei olnud ikka halli haisugi. Nautisime oma päeva täiel rinnal ning pistsime isegi varbad jahutavasse järve vette. Oleks vaid nii palju mõistust olnud, et oleks ujumisriided kaasa võtnud - kus sa siis sellega. Mõni tund oli juba möödunud ning esimene brigaad andis teada, et nad on täiesti meeleheitel. Kuna nad ei leia bussipeatust üles? Õiget bussi? Ausalt ei tea. Olime neile igati abi pakkunud erineva info näol ja selleks hetkeks nad oleksid jala ka ammu kohal olnud. Seitse täiskasvanud inimest, kes kirjutavad, et nad on täiesti meeleheitel. See oli nii koomiline lihtsalt. Ja sellise noodiga see päev edasi kulgeski - neid oleks tulnud lasteaialaste kombel kättpidi ringi talutada. Umbes 3-4 ajal said nad õige bussi peale aga selleks hetkeks hakkasime meie juba tasapisi tagasi liikuma. Otsustasime tagasi Desenzano del Gardasse naasta paadiga - ainult 3 eurot inimene. Jalutasime veel Desenzano linna vahel, kuhu me hommikul ei jõudnudki. Seal ma leidsin endale nii palju uusi sõpru:



Rongijaama jõudes nägime, et ka teised olid lõpuks tagasi jõudnud. Ega kui nad maha oleksid jäänud siis nad oleksid öö pidanud seal veetma. Rongis me enam nendega koos ei istunud, osad neist jõudsid juba väga sarkastilisi asju öelda. Ümberistumine nagu ikka - Veronas. Nägime, et teised panid kiire sammuga Burger Kingsi poole sööma. Padova rongi peale nad tagasi ei jõudnudki. Selleks hetkeks oli meie usk inimkonda juba täiesti kadunud. 

Kokkuvõttes oli meie päev ülivinge ning olime päris rõõmsad, et teiste ajugeeniustega sel päeval lähemalt tutvumine ära jäi. Ülikena kant jälle külastatud - kindlasti soovitan.  

![Padova](/images/11-1.jpg)
