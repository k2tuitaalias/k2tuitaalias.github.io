+++
author = "Kätriin"
title = "13 Üks hull, viis tugiisikut"
date = "2023-06-12"
+++

Olin päris kindel, et matkajutud said räägitud ning et mis need järgnevad enam ikka niivõrd erinevad või blogipostituse väärilised on. Eksisin! Ja oi kuidas veel. 
Tulevaks pühapäevaks oli taas minuni jõudnud kutse matkale, sama ukrainlanna Maryna käest, kes eelmisegi 23-kilomeetrise matka planeerinud oli. Hoiatavad laused olid jälle kutsele kaasa pandud, aga no eelmine kord olid ju ka ja ma elasin ju üle. Mis sellest, et mägede vahel tõustes ja langedes oli tunne, et ei kunagi enam. Minu buddy oli kaheks nädalaks tagasi Padovasse tulnud, nii et mõtlesime kui minna - läheme koos. Õhtu enne matka sõime kogu pundiga nende uues korteris head ja paremat. Ikka polnud päris kindel - kas läheme? No, mis meil muud üle jääb. Lähme! Ruttu koju, ruttu tuttu ning hommikul vara üles. Polnud aega õieti midagi kaasagi pakkida. Pühapäeva hommikuti on poed ju ka kinni, õnneks kohvik rongijaama ees päästis. 

![Padova](/images/13-1.jpg)

Jõudsin rongijaama esimesena, õigepea tervitasid mind Maryna (Ukrainast), Shah (Nepalist), Veronika (Tšehhist), Mate (Ungarist) ning Tobi (Saksamaalt). Enamikega olin juba varasemalt tuttav. Nägin minu poole suunatud analüüsivaid pilke - kas tõesti Preili Pidur on taas matkaga liitumas? Kas saad ikka aru, mis sind ees ootab, küsisid nad. Ja? Ei? Ausalt ei ütle mulle need kõrguste vahed väga midagi. Suusatamas on gondlitega mäetippude vallutamine köömes ja Eestis pole nagu seda Munamäge ka ammu vallutatud, kas üldse? Küsimus emale. Ühesõnaga olin mina jälle platsis oma vahvate vabaaja tossudega ning seelik oli ka seljas. Kui juba amatöör siis täiega.

![Padova](/images/13-13.jpg)

Kohale vurasime kahe rongiga ning nagu ikka - alguses kõigil tujud head. Minust kogenumad matkajad arutasid päevaplaane ning nii jutu seas ütlesid, et ka nende jaoks on planeeritud kõrguste vahe saavutamine suurim mis nad ühe päeva jooksul ette võtnud on. Järgmine punane vilkur läks kahe kõrva vahel tööle. Okei - hingame - pole ju päris tugitoolisportlane olnud. 9.5 h matkamist ootas ees. Võtsime kohalikust kohvikust paar saiakest ning kes soovis kohvi. Kõik soovisid - ainult mina olen ainuke imelik selle riigi pinnal, kes kohvi joomist veel ära õppinud ei ole. Jalutasime linnast välja, kohta kus algasid trepid. Tuju jätkuvalt hea. 

![Padova](/images/13-2.jpg)

![Padova](/images/13-3.jpg)

![Padova](/images/13-4.jpg)

Jõudsime kuskil 15 minutit treppidest üles poole vihuda kui ma tundsin, et no täiesti lõpp. Täitsa perses. Veerand tundi käidud eesolevast üheksast ja poolest tunnist - juba ei jaksa. Keel täiesti vestil. Teised liiguvad muudkui vihinaga aina kõrgemale ja kaugemale - piinlik hakkab. Ise oleksin seisma jäänud ja päevaplaanid pisut ümber planeerinud. Väikesed hingepausid aeg-ajalt ja ikka edasi. 

![Padova](/images/13-5.jpg)

![Padova](/images/13-6.jpg)

![Padova](/images/13-7.jpg)

![Padova](/images/13-8.jpg)

Ja sedasi kuskil viis-kuus tundi - muudkui kõrgemale ja kõrgemale. Laugemate kohtade peal suudaksin teistega tempot pidada aga nii kui on tõus - nii ma jään nagu tigu teistest maha. Ja sel päeval oligi ainult tõus! Vahepeal seisad lihtsalt selleks, et lihased saaksid lõdvestuda aga isegi seistes on lihased pinges kuna miski peab sind seal kallaku peal ju püsti hoidma. Iga hetk tõusust mõtlesin, et no lihtsalt ei jaksa - tee mis tahad. Lasen teistel ees ära minna ning teen ise väiksema ringi. Teised ajasid muudkui tagasi - neil oli mõnus vahepeal istuda ning Preili Pidurit järgi oodata. Sel päeval ma õigupoolest matkasingi pigem üksi ning aeg ajalt teistele järgi jõudes sain siis ka pisut istuda ja natuke suhtleja olla. 

![Padova](/images/13-9.jpg)

![Padova](/images/13-10.JPG)

![Padova](/images/13-11.JPG)

Lõpp ei tahtnud aga tulla - palju veel minna? Mõtlesin, et edasi rooman. Ümberringi oli paks mets, mingit kenat vaadet sealt ei esinenud. Nähtud juba küll, keeraks äkki otsa ringi. Äkki seal üleval polegi midagi vaadata? Teised panid ees aga minna ja ega minagi sinna metsa siis maha ei saanud jääda. Muudkui tõstad jala jala ette. Õudne! Ei kunagi iial enam! Tihniku tagant hakkas paistma lagendik, kas see võis olla kaua oodatud tipp? No lõpuks see tipp tuli - sel hetkel oli küll tunne, et tegemist oli elu raskeima füüsilise pingutusega. Aga oi need vaated olid seda väärt. Nurga tagant paistsid lumised mäetipud! Mega! Mega tunne.

Mõelda vaid, et paar tundi tagasi olime meie samamoodi vaid üks pisike täpike oru põhjas:
![Padova](/images/13-12.jpg)

![Padova](/images/13-14.jpg)

![Padova](/images/13-15.jpg)

![Padova](/images/13-16.jpg)

Enda tippu vinnamiseks oli muidugi tublisiti aega kulunud ning õige pea oli aeg sammud mäest alla seada. Oi seda põrgut. Mõtled, et üles oli raske minna ning alla lust ja lillepidu? Vale. Neli-viis tundi pidevat pidurit - põlved on juba täiesti läbi. Usaldus ning kontroll jalgade üle täiesti puudub. Lihtsalt kuidagi tuled sealt mäest alla, sest peab tulema. Iga hetk võid libastuda ja kukkuda - pahkluu ära väänata. Viimane rong - pooleteise tunni pärast. Teised said vahepeal puhata, ma panin muudkui edasi, et teised ootama ei peaks. Kuidagi olid teed ka sassi läinud ning kohale hakkas jõudma tõsiasi, et rongile väga ikka enam ei jõua. Kontrollisin ka lõpuks telefonist rongiaegu, ei suutnud uskuda, et viimane rong tõepoolest kell 8 väljub. Ja tõesti nii oli. Ütlesin, et jookseme. Paar kilomeetrit oli minna - rong väljus poole tunni pärast. Ja nii sa siis jooksed seal, selleks hetkeks oli õnneks juba asfaltiga kaetud sõidutee ja mitte enam kruusased matkarajad. Lihtsalt jooksed elu eest - ignoreerid valu - ignoreerid väsimust. Lihtsalt tead suunda ja lähed. Kasvõi roomates. Sel hetkel oleks võib olla tõesti võinud mind kuskile asutusse juba sisse kirjutada. Peab ikka puhta hull olema, et selline asi ette võtta. 

![Padova](/images/13-25.jpg)

![Padova](/images/13-17.HEIC)

![Padova](/images/13-18.jpg)

![Padova](/images/13-19.jpg)

![Padova](/images/13-20.jpg)

Aga rongijaama me jõudsime! Aega jäi pisut ülegi! Ja no vaadake vaid neid õnnelikke nägusid. Ära tegime! 

![Padova](/images/13-21.jpg)

Koju sõitmiseks pidime kaks korda ümber istuma aga suva. Peaasi oli lootust öö kodus, oma voodis veeta. 

![Padova](/images/13-22.HEIC)

Kaks järgmist päeva veetsin horisontaalses asendis ning ega viiendalt korruselt nii lihtsalt ikka alla ei kippunud. Esmaspäeval tädiga telefonis rääkides sain aru, et kätte oli jõudnud esmaspäev ning et sel päeval olev keeletund oli mul täiesti meelest läinud. Keha oli invaliid aga seda, et aju ka - seda ei oleks osanud karta. Ilmselt ei oleks ma omal jalul sinna tundi jõudnudki, ehk tegi aju oma korrektuurid ning säästis keha kooli roomamisest. 

Aga üldist tunnet ei oska isegi sõnadesse panna - tuleb ise kogeda! Sel pühapäevasel päeval sai küll ennast ikka korralikult ületatud. Panen teile siia ilunumbrid ka kirja. Äkki teile ütlevad need rohkem kui minule enne minekut. 

![Padova](/images/13-23.jpg)

Kilometraaž: 22.2 km
Puhas tõus: 1506 m
![Padova](/images/13-24.jpg)

Kokku sel päeval kaotatud kaloreid: 3885 kcal

Kui uuesti selline hull mõte peaks tulema - lasen endal selle postituse enne läbi lugeda ja mõelda, et kas tõesti on seda ikka vaja? Aga senikaua tsiteeriks Mariat - elu on seiklus - ning paneme sajaga edasi. Ega rohkem midagi öelda ei olegi. Matkarajal näeme. Tsau, olge tublid!

