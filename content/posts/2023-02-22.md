+++
author = "Kätriin"
title = "02 Vabandage preili, kus on Teie pass?"
date = "2023-02-22"
+++

Esimese päeva õhtul sai ennast kerra keeratud üpris varakult ning tänu sellele tegin hommikul silmad lahti juba kella seitsme ajal. Itaalias on kell Eesti ajast tund aega taga, mis on mul seni aidanud hommikuid alustada varakult. Eks ole näha kauaks see püsima jääb.

Päeva esimeses pooles võtsin eesmärgiks iseseisvalt kodukandiga tutvust teha. Ei hakanud isegi kaarti vaatama vaid kulgesin erinevate tänavate vahel nii nagu tuju juhatas, ma ei kujutanud ettegi, et vanalinna osa siin tegelikkuses nii suur on. Tutvusin kaubandusega ja viskasin silma peale toidupoodidele, mis kodu läheduses asuvad. Kodule kõige lähemal asub DESPAR, mis on suhteliselt sarnase hinnaklassiga võrreldes Eestis asuvate poodidega. Osad kaubad on soodsamad, osad kallimad. Tänaseks on mulle selgeks tehtud, et tegu on ühe kõige kallima kaubandusketiga siin ning olen saanud soovitusi teiste toidupoodide osas, ega muud midagi kui tuleb jalad selga võtta ning minna ja uudistada ka teisi toidupoode. 

Päeva teises pooles sain kokku Maianiga - Raplast pärit neiu, kes õpib siin samas ülikoolis psühholoogiat. Tema on kogu oma elu juba siia kolinud, isegi oma hobune on tal siin Itaalias. Eesti reg. nr auto on tal ka siin, nimelt olid nad perega lugenud seadustest välja, et nii kaua kuni oled üliõpilane võid Eesti autoga välismaal viibida kaua iganes soovid. Jalutasime pika tiiru ümber linna ning lõpuks jõudsime ringiga tagasi kesklinna, kust tahtsin endale soetada Itaalia SIM kaardi. Korteris mul interneti ei ole ja Eesti number ei võimalda mul välismaal viibides väga palju netis surfata. Olin varasemalt välja vaadanud juba ühe teenusepakkuja, kes pakkus 300 GB internetti 13 euroga. Kuna ma enda telefoni kahte füüsilist SIM kaarti ei saa sisestada, oleksin Eesti kaardi pidanud välja võtma, aga ennäe imet, ajad on vahepeal edasi liikunud ja tänapäeval on võimalik endale soetada eSIM. eSIM on digitaalne SIM-kaart, mille toel saad ühes telefonis kasutada mitut numbrit korraga ilma füüsilist kaarti omamata. Kui mugav! Jõudes välja vaadatud teenusepakkuja (Iliad) juurde, teavitati mulle, et nemad eSIM'i ei paku. Kusjuures klienditeenindajatega on siin nagu loterii, kas nad oskavad inglise keelt või ei oska, pole üldse vahet, kas tegu on nooremate või vanemate inimestega. Kuna esimene teenusepakkuja jäi välja, sai jälle usinasti googeldatud ning sammud seatud järgmisesse esindusse (Vodafone). Naine sai inglise keelest enam vähem aru ja hakkas juba usinasti dokumente ette valmistama ja paljundama erinevaid pabereid seda kõike seniks kuni aeg jõudis maksmiseni. Proua laua taga soovis minult krediitkaarti. Minul aga sellist vigurit ei ole, mul on täiesti lihtlabane deebetkaart. Teise võimalusena küsis ta minult Itaalia pangakontot. Ka seda mul ei ole. Maian kõrval naeris, et kuidas saavad nad minult telefoninumbri saamiseks Itaalia pangakontot nõuda kui pangakonto tegemiseks peab olema olemas Itaalia telefoninumber. Lõputu nõiaring. Ega ei osanudki selle peale midagi kosta. Ei sobinud neile ettemaks ega mitte miski muu. 25 eurone ilma limiitideta pakett jäi igastahes minust sinna kedagi teist ootama. Kuna teistel pakkujatel nii häid diile ei tundunud olevat seadsime sammud jälle esimesse kohta (sinna, kus eSIM'i ei pakutud). Selle ajaga oli seal ennast sisse seadnud juba uus klienditeenindaja, oskas inglise keelt, jess! Hakkas juba klaviatuuri klõbistama selle hetkeni kuni ta küsis minult passi. PASSI. Mul ei ole passi! Jälle tagasi alguses. Astusime tagasi tänavale, hakkas juba pimedaks minema. Üks pakkuja oli veel läbi käimata, aga nemad pakkusid vaid 200 GB internetti. Muidu oleks sellisest mahust küll ja veel aga kui kodus tahta videoid vaadata, helistada, faile laadida jne jne siis ma kardan, et sellega võib päris pingeliseks minna. Aga ega muud üle ei jäänud, seadsime sammud viimase õlekõrre (WindTre) poole. Kena naisterahvas naeratas meile leti tagant ning teavitas, et jah neilt saab eSIM kaardi ja ilma limiitideta paketi eest soovivad nad 20 eurot kuus. Hoidsime hinge kinni ja mõtlesime, et millega nad meid nüüd küll üllatada suudavad. Krediitkaart? Itaalia pank? Pass? Kõik sujus kuidagi liiga libedalt ja sama libedalt tegin ma esimese kuumakse ja uksest väljas me olimegi. Mul on nüüd internet! Saan maailmaga suhelda! Erilised tänud Maianile, kes minuga visalt kaasas käis ning ei lasknud alla anda. Huvitava faktina lisan siia veel, et Itaalia on maailmas teisel kohal mobiilse interneti taskukohasuse osas. Ilmselt kohalikud saavad siin neid pakette veel paremate hindadega, aga mina olen vaid lihtne inimene Eestist ID- ja deebetkaardiga. 

Väsitav päev selja taga ning ruttu tuttu! Arrivederci!
