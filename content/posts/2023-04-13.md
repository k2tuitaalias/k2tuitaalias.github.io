+++
author = "Kätriin"
title = "09 Pesumaja seiklused"
date = "2023-04-13"
+++

Täna peseme pesu, homme peseme pesu, pesu peseme ülehomme! Tegelikult olen ma väga oskuslikult pesu pesemisest mööda manööverdanud. Ja kuna eelmine kord oli Martin nii kena ja käis pesu pesemas samal ajal kui ma koolis olin siis ma ei olnudki ise sellisesse toredasse kohta nagu pesumaja jõudnud. Kes üldse aru ei saa, millest selline mustapesu jutt järsku tuli siis las ma selgitan. Mu pisikeses pesas puudub pesumasin. Pisemate asjadega olen pesukausis kilplast küll mänginud. Aga esimene ja ka viimane kord kui pesukausis solberdamist harrastatud sai, värvus kogu mu pesu roosaks. Ma  lihtsalt ei osanud arvestada sellega, et kraanist niii kuum vesi tuleb, et riietest värvi lahti lööb. Ah, kellel ikka neid valgeid sokke vaja on, roosa on palju moekam. 

Igaljuhul mul ei olnudki tegelikult plaanis sellest mustapesu keerutamisest üldse rääkida aga kogemus ise oli päris huvitav. Ühel toredal reedel jõudis kätte see hetk, kus pesusahtlist vaatas vastu tühjus ning seega tuli miskit ette võtta. Nii siis kui kogu pesu oli paarilt ruutmeetrilt kokku kraabitud ning vanasse heasse Ikea kotti topitud, mõistsin ma, et see on ikka kuradima raske. Tagasiteed enam ei olnud, tuli ruttu minna, enne kui käsi täitsa otsast tahtis kukkuda. Teepeal sain aru, et ega tagasi tulek tuleb ju veel raskem - pesu on märg. 10 minutit jalutamist ja kohal ma olingi. 

![Padova](/images/09-1.gif)

Pisikeses ruumis istus üks meesterahvas, kes pesi kahes pesumasinas korraga, pesu ei tundunudki üldse palju olevat aga no ju ta siis tahtis värvid eraldi hoida. Seisin seal pisut lolli näoga ja jätsin mulje, et kosun raskest teekonnast. Tegelikult skanneerisin ruumi, et millist masinat mina võiksin siis kasutada. Seal oli veel üks suurem masin, mille kasutamine oli jällegi kallim. Nurgataga asus masin, mis oli eraldi märgistatud sildiga "pet" ehk "loomad". Loogika ütleb, et loomi seal ei pesta, vast siis looma omanikud saavad seal oma karvaseid riideid pesta? No vaat ei tea, lähemal uurimisel tundus pesumasin täitsa aus ning igati puhas. Sugasin riided masinasse ja virutasin ukse kinni, viskasin mündid sisse - masin hakkas käima. Võtsin istet vabal toolil. 

![Padova](/images/09-2.gif)

![Padova](/images/09-5.JPG)

Vahepeal olid kohvriga kohale veerenud kaks noort kutti. Sehkendasid seal ringi kuni üks hetk pöördusid itaalia keeles minu poole. Soovisid raha vahetada. Küsisin, et kas nad tahavad pesu pesta. Jah, nad olevat seal esimest korda. Ütlesin, et masin annab vahetusraha tagasi, visaku ainult riided masinasse. Tänasid mind ning suundusid kuivatite poole, visaksid riided sisse ja panid masina käima. Ise mõtlesin, et kas oleksin pidanud neid teavitama, et tegemist on kuivatiga ja mitte pesumasinaga. Aga masin läks juba käima, mis seal siis ikka. Vahepeal oli kohale jõudnud eakam itaalia daam. Ka tema tõstis enda riided kuivatisse. Paari meetri kaugusel istudes olin ma täiesti kindel, et need riided, mis ta masinasse tõstis, olid kuivad. Ma ei saanud enam midagi aru. Masinad keerlesid uhkelt ringi ning kumbki meeskond pistis münte veel juurdegi, et kuivatusaega pikendada. Piilusin enda masina poole, et veenduda kas mingit vahendit ka ikka doseeriti. 

![Padova](/images/09-3.gif)

Vahtu oli näha, kõik hästi! Pesemise aeg oli kuskil 30 minutit ning samal ajal oli mul küllaga aega tutvuda seinte peal olevate siltidega. Võtsin telefoni välja ja asusin itaalia keelseid sõnu tõlkima. Lõpuks jõudsin välja peenikese kirjani masinate kasutusjuhendi all, kus oli kirjas, et masin kuhu ma enda mustapesu sisse surusin on mõeldud loomade tekkide/kuuride ning tööriiete pesuks. Kui meeldiv uudis! Viimaks kostus väike piiks ning oli aeg riided masinast välja võtta. Tundusid kenasti puhtad, nii et vast ei olnud hullu, et pisut vale masinat kasutasin. Eelmine kord kui Martin teises masinas riideid pesi siis nad haisesid ikka mitu päeva. Haisemise all ma mõtlen tugevat pesupulbri lõhna. See lõhn oli nii meeldejääv, et kord tänaval ühest naisest möödudes mõistsin ma, et ühes valdkonnas meie hobid kattuvad - me käime samas pesumajas. 

![Padova](/images/09-4.JPG)

Toimetasin niiske pesu kuivatisse ja viskasin mündid jälle sisse. 10 minutit ootamist ning soe, mitte enam nii niiske pesu oli valmis koduteeks. Kodutee tundus kuidagi lühem ja polnud enam nii raske. Kummaline. 

Mis me õppisime sellest kogemusest: 
  - targad inimesed käivad kohvriga pesumajas, kuna siis ei ole nii palju raskete kottide tassimist.
  - ei tasu teiste toimetamisi kritiseerida - mõni inimene äkki soovibki riideid aurutada ja mitte pesta. Riided kestavad ehk nii kauem. 
  - sularaha peab kaasas olema, kaardiga maksta ei saa.
  - võib olla tasub enne rohkem silte lugeda - samas looma pesumasinas riideid pestes need ei haisenud nii hullult. Kumb siis ikkagi parem variant on?
  - ole viisakas, tervita inimesi, kes pesumajja tulevad ning soovi neile head päeva kui nad sealt lahkuvad.
  - tahad kuivemat pesu? Tee mitu ringi kuivatajaga. 
  
 Kokku läks 8.50€. 
  
Siin kohal tahaksin tervitada kõiki teie koduseid pesumasinaid! Olge ikka tänulikud, et te ei pea pesupesemiseks eraldi matka ette võtma. 
