+++
author = "Kätriin"
title = "07 Innsbruck"
date = "2023-04-01"
+++

Kätte oli jõudnud aasta tipp-hetk - suusareis. Veneetsiast liiguvad kaks kui mitte kolm korda päevas rongid otse Münchenisse, mis loob hea võimaluse Padovast peale hüpata ning Austrias rongist maha astuda. Väga mugav, eriti kui võrrelda seda teistega, kes Eestist autodega kohale vuravad. Kui rongipiletid varakult ära osta siis hinnad on ka täitsa normaalsed - üks ots umbes 30 eurot. 

![Padova](/images/07-1.jpg)

Brigaad Berliinist ja brigaad Tallinnast olid planeerinud jõuda Austriasse laupäeva pärastlõunal. Reede on mul koolist ju vaba, sedasi tekkis hea mõte sõita mägedemaale juba päev varem. Mõeldud - tehtud, ööbimine oli varasemalt juba broneeritud, valmistada olid jäänud veel ainult võileivad, mis rongile nosimiseks kaasa võtta. 

Perroonil seistes ootasin mina moodsat saksa rongimaailma lipulaeva aga ette sõitis pisut pettumust tekitav rongikärakas. Itaalia rongid on ikka palju etemad. Aga ei tegelikult oli rong täitsa korralik, mugav ning mis kõige tähtsam - mitte üle rahvastatud. Ees ootas neli ja pool tundi sõitu. 

![Padova](/images/07-2.jpg)

![Padova](/images/07-3.jpg)

Kohale jõudes sai ruttu vudistatud ööbimiskohta, kuna kotid olid nii rasked. Õlad lõid tuld. Olin sunnitud raske arvutikamaka kaasa vedama, et esitada iganädalane kodutöö hoonete veevärgi aines. Kotid ära pandud, sai tutvutud vanalinnaga ning ka õhtustatud. Olles Itaalias viibinud umbes kuu aega ja nüüd saksa keelsesse kultuuriruumi jõudes oli keel täiesti sõlmes. Lõpuks tulid saksakeelsed sõnad ikkagi meelde ning kõhud said täis. 

![Padova](/images/07-4.JPG)

Hommikul sai asjad jäetud apartmenti ja linna päevavalguses uudistama mindud. Ilus, puhas, rahulik linn. Ja muidugi need mäed linna taustal. Uhhh... süda sulab. Lõuna ajal sai kotid jälle selga vinnatud ning suund võetud paari rongipeatuse kaugusel asuvasse Swarovski kristallimuusemi. Rongijaamast oli sinna natuke maad jalutada, mis muidu polekski hull aga kottidega oli see ütleme nii - huvitav. Muuseumis sai kotid kappi pandud ning kristallidele silmad peale visatud. Samal ajal olime ühenduses teiste brigaadidega, kellega Jenbachi (kohtumispunkti) jõudmist sai ajastatud. Ringid peale tehtud ja suund jälle rongijaama. Teised olid samal ajal 10 minutit triiki sõitnud nii, et hoopis meie olime hilinejad. Nagu ikka - kaugemalt tulijad jõuavad esimesena. Jenbachis tervitati rändureid kihiseva joogiga ning suusareis võiski alata! Surusime end autodesse, seljakotid süles ning tunni aja pärast maabusimegi Tuxi ööbimiskohas. 

![Padova](/images/07-5.JPG)

![Padova](/images/07-6.jpg)

![Padova](/images/07-7.GIF)

![Padova](/images/07-10.jpg)

Järgmise postituseni! Bis bald!
