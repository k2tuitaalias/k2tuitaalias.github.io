+++
author = "Kätriin"
title = "07 Innsbruck"
date = "2023-04-01"
+++

Paar päeva enne suusareisi algust lendas Martin Tallinnast minu juurde. See oli selline spontaalne otsus kuna esialgse plaani kohaselt pidi ta Padovasse tulema alles peale Austria tiiru. Aga piletid olid odavad ja nii ta ennast kevadisest Itaaliast leidis. Kahe päevaga jõudsime kodulinna peamistele vaatamisväärsustele ja tähtsamatele tänavatele ringid peale tehtud ning olime valmis suuna Austria poole võtma. Veneetsiast liiguvad kaks kui mitte kolm korda päevas rongid otse Münchenisse, see loob hea võimaluse Padovast peale hüpata ning Austrias rongist maha astuda. Väga mugav. Ja kui piletid varakult ära osta siis hinnad on ka täitsa normaalsed. 

![Padova](/images/07-1.jpg)

Brigaad Berliinist ja brigaad Tallinnast olid planeerinud jõuda Austriasse laupäeva pärastlõunal. Reede on mul koolist ju vaba, sedasi tekkis hea mõte sõita mägedemaale juba päev varem. Mõeldud - tehtud, ööbimine oli varasemalt juba broneeritud, valmistada olid jäänud veel ainult võileivad, mis rongile nosimiseks kaasa võtta. Martin oli pätsi leiba ka Eestist kaasa vedanud, mmmm... nom nom. Siin ju sellist asja nagu leib ei tunnistata.

Perroonil seistes ootasin mina moodsat saksa rongimaailma lipulaeva aga ette sõitis pisut pettumust tekitav rongikärakas. Itaalia rongid on ikka palju etemad. Aga ei tegelikult oli rong täitsa korralik, mugav ning mis kõige tähtsam - mitte üle rahvastatud. Ees ootas neli ja pool tundi sõitu. 

![Padova](/images/07-2.jpg)

![Padova](/images/07-3.jpg)

Kohale jõudes vudistasime ruttu ööbimiskohta, kuna kotid olid nii rasked. Õlad lõid tuld. Olin sunnitud raske arvutikamaka kaasa vedama, et esitada iganädalane kodutöö hoonete veevärgi aines. Kotid ära pandud, jalutasime vanalinna poole, kus otsisime koha kus õhtustada. Olles Itaalias viibinud umbes kuu aega ja nüüd saksa keelsesse kultuuriruumi jõudes oli keel täiesti sõlmes. Lõpuks tulid saksakeelsed sõnad ikkagi meelde ning saime kõhud täis. 

![Padova](/images/07-4.JPG)

Hommikul jätsime asjad apartmenti ja läksime linna päevavalguses avastama. Ilus, puhas, rahulik linn. Ja muidugi need mäed linna taustal. Uhhh... süda sulab. Lõuna ajal võtsime kotid jälle selga ning sõitsime paar peatust rongiga, et külastada Swarovski kristallimuusemi. Rongijaamast oli sinna natuke maad jalutada, mis muidu polekski hull aga kottidega oli see ütleme nii - huvitav. Muuseumis sai kotid kappi pandud ning kristallidele silmad peale visatud. Samal ajal olime ühenduses teiste brigaadidega, kellega Jenbachi (kohtumispunkti) jõudmist sai ajastatud. Ringid peale tehtud ja suund jälle rongijaama. Teised olid samal ajal 10 minutit triiki sõitnud nii, et hoopis meie olime hilinejad. Nagu ikka - kaugemalt tulijad jõuavad esimesena. Jenbachis tervitati rändureid kihiseva joogiga ning suusareis võiski alata! Surusime end autodesse, seljakotid süles ning tunni aja pärast maabusimegi Tuxi ööbimiskohas. 

![Padova](/images/07-5.JPG)

![Padova](/images/07-6.jpg)

![Padova](/images/07-7.GIF)

![Padova](/images/07-8.jpg)

![Padova](/images/07-9.jpg)

![Padova](/images/07-10.jpg)

Sel korral sai väike video ka kokku pandud.

{{< youtube E7nlCrSrhhI >}}

Järgmise postituseni! Bis bald!
