+++
author = "Kätriin"
title = "03 Carnevale di Venezia"
date = "2023-02-26"
+++

Jaanuaris täitsin ära enda postkasti potsatanud ankeedi, kus küsiti erinevaid küsimusi minu hobide ning eelistusi vaba aja veetmise osas. Nimelt vahetusõpingutele tulles määratakse sulle siin buddy ehk sõber/semu - keegi, kes on valitud ülikoolis vähemalt aasta aega õppinud ning on kohaliku eluga tuttav. Buddy ülesandeks on aidata välistudengil kohaneda siinse eluga ning leida vastused kõikidele koolielu puudutavatele küsimustele. Vastavalt ankeedi vastustele ning ilmselt ka mingi loosi kombel sain mina omale siinseks semuks Nepalist pärit Shah Ansari. Hetkel kirjutab ta enda magistritööd, et lõpetada jätkusuutliku põllumajanduse erialal. Siin veedetud aja jooksul on ta jõudnud ka kahel korral välisõpingutel käia - Rootsis Lommas ning Saksamaal Göttingenis. 

Jõudes paar päeva uue keskkonnaga kohaneda kutsus pühapäeval Shah mind külastama koos tema sõpradega Veneetsiat. Veneetsias hakkas kohe-kohe läbi saama iga-aasta toimuv karvenal. Kui ma emale kirjutasin, et plaanin minna mingile karnevalile, sain väga kiirelt sõnumi tagasi - "Mitte mingi, vaid kuulus ja suurejooneline Veneetsia karneval!". Selge, emps! Aga tõepoolest, tegemist on maailmakuulsa festivaliga siinkandis. Tegemist on väga vana traditsiooniga, esimene teadaolev karneval toimus juba 11. sajandil. Kui kunagi sai see traditsioon alguse sõjalise võidu tähistamisest siis tänapäeval on tegemist lõbusa sündmusega, kust käib kokku läbi umbes 3 miljonit inimest, soovi korral kostüümide või maskidega. Karneval kestab kokku 12 päeva ning lõppeb alati 40 päeva enne lihavõtteid.

![Padova](/images/03-1.jpg)

![Padova](/images/03-6.jpeg)

Igastahes otsustasin ma julguse kokku võtta ning nendega ühineda. Veneetsias ma varem käinud ei olnud ning siinse rongisüsteemiga mul ka veel kogemus puudus, seega tundus hea mõte kellegiga koos minna. Samuti tuli ka kuskilt peale hakata sotsialiseerumisega kui hirmus see ka siis ei tunduks. Rongijaama jõudes sain tuttavaks Shah'i sõprade Jyakho ja Sameeriga, kes õpivad samuti jätkusuutlikku põllumajandust. Veneetsiasse sõit kestab natuke alla 30 minuti, saab ka kiiremini aga siis on ka piletid kallimad. Üleüldse vaadates rongide väljumiseaegu on näha, et erinevaid teenusepakkujaid on mitmeid, vali ainult endale kõige sobivaim. Rong oli rahvast täis ning samamoodi olid lõpp-peatuses välja astudes ka kõik linnatänavad. Kohati tekkis hirm, et kitsad sillad kukuvad lihtsalt kogu selle rahvamassi all kokku. Aga minust nad sinna püsima igastahes jäid ning korralik ring sai ka linnale peale tehtud. Nüüd kui karneval läbi on, võiks minna enne suviseid turistimasse veel korra rahulikumat Veneetsiat nautima. Igal juhul vahva kogemuse võrra jälle rikkam!

![Padova](/images/03-2.jpg)
Pildil Jyakho, Shah, mina ja Sameer.

![Padova](/images/03-3.jpeg)

![Padova](/images/03-4.jpg)
Üksi pildile minna ei julge siis tugigrupp tuleb appi. 

![Padova](/images/03-5.jpeg)

Rongijaama tagasi jõudes hakkasid kõhud juba vaikselt tühjaks minema. Mind soojalt vastu võtnud uued Padova sõbrad kutsusid mind enda juurde õhtusöögile. Kuna terve päev oli juba koos veedetud ning nende kodu rongijaama vahetus läheduses, mõtlesin, et miks mitte. Tundusin igati kenad ja normaalsed inimesed - ütleks, et iseloomult täitsa eestlaste moodi, sellised rahulikud. Nende koju jõudes tervitasid mind veel Suraj, kes on samuti Nepalist ning lisaks üks Indiast pärit noormees. Ülikooli linnale omaselt on siin väga populaarne elada suurtes korterites mitmekesi koos. Igal ühel on enda magamistuba; kööki ja muid tubasid jagatakse. Näiteks suures söögitoas olid nad söögilaua muutnud hoopis lauatennise lauaks, kuna niikuinii köögis on juba suur laud olemas. Ärge muretsege, hoidsin Eesti lippu kõrgel ja näitasin välismaalastele kuidas Eestis asjad käivad. Kuna tegu on siiski (tänapäeva) noorte inimestega siis mul õhtusöögi osas erilisi ootuseid ei olnud, aga selle võrra sain jällegi palju üllatuda! Ilmselt Euroopasse kolides oli neil kõigil eraldi kohver pottide/pannide jaoks. Mina ei ole igastahes selliseid potte varem näinud, mis nad endaga kodust kaasa olid pakkinud (sellised poltidega kinni käivad ja vilisevad) ja samuti ka noori sedasi koos kokkamas! Küll seal sai hakitud sibulat, ingverit, koriandrit, küüslauku, värsket tšillit, tomatit jne jne. Samal ajal Indiast pärit poiss näitas mulle kuidas chapatasid (meie mõistes tortillasid) teha. Jahukott oli küll umbes 30kg, mis ta teisest toast kööki tõi. Aga ta pidavadki chapatasid iga päev omale söögi kõrvale valmistama, sest erinevalt teistest tema liha ei tarbi ning valmistab endale eraldi söögi. Ülejäänud korterikaaslased on aga toiduvalmistamise ära jaganud nii, et igaühel on kindel päev millal ta kõigile teistele süüa valmistab. Ega palju aega ei läinudki mööda kui laud oli kaetud ning pakuti riisi, tomatit/kurki, kastet ja kana. Kõik siis nende endi koduste retseptidega. Kõiki maitseaineid, mida kasutati, ma ei hakka üldse kommenteerimagi. Jääksin ilmselt juba nende hääldamisega jänni. Toit oli päris vürtsikas aga super maitsev. Eestlasele ulatati kahvel ja nuga, enamus neist sõid aga ilma söögiriistadeta nii nagu nende kodumaal kombeks on. Koju jõudes ei saanudki päris täpselt aru, mida ma just kogenud olin. Sellist õhtut ei oleks uneski osanud ette näha! 

Homme (27.veeb) hakkavad mul siin tunnid pihta, nendest muljetest juba õige varsti. Ciao!
