+++
author = "Kätriin"
title = "06 Vicenza"
date = "2023-03-28"
+++

Semestri algusest on juba päris mitu nädalat möödas ning selle aja jooksul on palju ringi käidud ja nähtud. Vihm on siin pigem harv juhus ning eesti mõistes on suvi täiesti alanud. Veel enne Austria reisu sai ühel kevadisel pühapäeval külastatud Padovast poole väiksemat linna Vicenzat. Välistudengite õhtusöögil tutvutud ungarlasest Attila ajas kokku pundi, kellega koos sai päevane ringreis ette võetud. Eelpool nimetatud linn ei asu üldse kaugel, 15 minutit rongisõitu. 

![Padova](/images/06-1.jpg)

Rongijaamas tutvusin ukrainlanna Kateryna ja Ungarist pärit Matega. Kohale jõudes võttis Kateryna giidiks olemise enda peale, nii et teistel oli hea ja lihtne. Jalutasime vanalinnas, käisime muuseumis ja piilusime kirikutesse. Lõuna ajal seadsime sammud Teatro Olimpico poole, mis on Euroopa vanim sälinud siseamfiteater. Tõesti väga uhke hoone, seal korraldatakse praegugi erinevaid kontserte ja näitetükke. Kes minuga kaasa tuleb? Pealelõunal oli seal samas majas veel tasuta klaverikontsert aga kui me söömast tagasi jõudsime olid kõik kohad juba täis ja meid sisse ei lastud. 

![Padova](/images/06-2.jpg)

![Padova](/images/06-3.jpg)

Meie giid pakkus välja, et mis oleks kui läheks Querini parki, kus pidid jänkud elama. Mina ei suutnud seda jänkude informatsiooni päris ära protsessida, aga lähme ikka vaatame linnapargi ka üle! Kohale jõudes ei suutnud ma ära imestada - park oligi jänkusid täis! Hüppasid ringi, näksisid muru, pekkasid murul ning nautisid päikest. Mida? See on ju vabalt top 1 park üldse! Lisaks jänkudele nautisid seal oma elu veel kilpkonnad ja saarmad. Kui nad soovisid said nad pageda saarekesele pargi keskel, kuhu inimesed minna ei saa. Aga enamus jänkud ei olnud inimestest üldse häiritud, liiga lähedale minnes kalpsasid ainult eest ära. Minu reisikaaslased vaatasid mind küll nagu mingit hullumeelset. Terve päeva eestlasele kohase tülpinud näoga neiu oli täiesti ümber vahetatud. Silmad peas põlesid. Lähme ikka tervitame kõik jänkud ära! Ma ei tea, võib olla nende jaoks polnud selline park midagi erilist. Aga Eestis sedasi vabalt jooksvaid jänkusid pargis tšillimas nii lihtsalt ikka ei näe. Tegime veel toredaid pilte kuna Katarinal oli kaamera kaasa veetud ning päeva lõpetuseks otsustasime ronida linna kõrval oleva künka otsa. 

![Padova](/images/06-4.jpg)

![Padova](/images/06-5.jpg)

![Padova](/images/06-6.jpg)

![Padova](/images/06-7.jpg)

Oli täitsa suur katsumus end sinna mäe otsa vedada, aga kõik see vaev oli seda väärt. Kahjuks küll oli taevas pisut udune/pilvine ning taustal olevaid mägesid ei olnud näha. Kõigest olenemata oli vaade sellegi poolest super. 

![Padova](/images/06-8.jpg)

![Padova](/images/06-9.jpg)

![Padova](/images/06-10.jpg)

![Padova](/images/06-11.jpg)

Seekordne postitus sai sel korral siis selline. Rohkem pilte, vähem mula. Järgmise korrani!

![Padova](/images/06-12.jpg)
