+++
author = "Kätriin"
title = "14 Naples - Pompei - Salerno"
date = "2023-07-01"
+++

Panen siia algusesse kohe ka disclameri (hoiatuse) - lugeda omal vastutusel! Järgnev postitus võib tekitada negatiivseid emotsioone ning samuti ei ole järgnevas loos olev keelekasutus just viisakale preilile kõige kohasem.

Kõik julged, kes edasi kavatsevad lugeda - kinnitada turvavööd - ees ootab korralik Ameerika mägi. 
Nii siis - reisist Napolisse on nüüdseks juba tükk-tükk aega möödas ja nüüd sellele tagasi mõeldes, oli tegemist täitsa toreda reisiga. Huvitav kuidas meie ajud ikka töötavad? Head emotsioonid, mälestused jäävad - halvad pigem tuhmuvad. Aga ei. Mitte täna. Täna läheme ajast tagasi aprillikuusse ja käime selle tralli samm-sammult läbi. Võtke istet. Varuge pop corni. Tegelikult oleks pits kangemat ehk isegi sobilikum. 

Nonii, nonii - vagun hakkab sõitma. Viimane hetk veel väljuda - teid on hoiatatud. Märtsis potsatas minu postkasti kena kutse 4-päevasele reisile Napolisse. Semestri kõige kõvem, suurem, ägedam reis! Korraldajateks välistudengite organisatsioon. Registeerimise alguseni oli pisut aega - mõtlesin, kaalusin. Kuna paar tuttavat nägu oli minemas, mõtlesin, et mis seal ikka. Kas ma üksi hakkaksin sinna minemist planeerima? Suure tõenäosusega oleks vastus ei. Tundus nagu super võimalus minna ja mitte midagi mõelda - kogu orgunn tehakse sinu eest ära. Registeerimine läks lahti ja nagu niuhti oligi minu nimi kirjas ning pangakontolt 250€ vuhinal minekut teinud.

Kätte oli jõudnud 19. aprill - juba järgmise päeva hommikul pidime startima Napolisse. Mida ei olnud - oli pakkimisnimekiri mida nii suurejooneliselt lubatud oli. Mis mul ikka nii väga vaja on, mahutasin paar riidehilpu enda väiksesse seljakotti - hambahari ja kamm ka. Hilja õhtul kogu info eesoleva reisi kohta siiski laekus. Mitte midagi elu muutvat - sättisin end tuttu.

![Padova](/images/14-1.jpg)

I 20. aprill - Pidime kõik ennast täpi pealt kella kuueks bussijaama ajama. Minul sellega probleemi ei ole - 15 minutit jalutamist. Kõik ei ole aga nii õnnega koos ning pidid varastel hommikutundidel kasutama kulla hinnaga taksoteenuseid. Kusjuures pärast tuli välja, et nad oleks ühistranspordiga ka kenasti jõudnud, sest ega me punkt kell 6 siis ei väljunud. Küll meid seal kontrolliti ja mõõdeti igatipidi - hea kui seitsmest liikuma saime. Tere tulemast Itaaliasse. Bussijaamast rääkides siis jah, me läksime bussiga. Umbes 700-kilomeetrine vahemaa. Kui rong oleks meid mugavalt alla 5 tunniga kohale viinud siis meid ootas ees üle 9 tunni bussis loksumist. Jesss. Lõpuks bussi peale laetud saime teele asuda. Kõik magasid, ainult mina olin see kuutõbine, kes päevaseid uinaku tegemisi ära õppinud ei ole. Ei saanud ma lasteaias lõunauinakutega hakkama, ei saa senini. Olime jõudnud paar tundi juba sõita kui tuli esimene pissipaus - no mida? Ma olen harjunud, et Eestist Kesk-Euroopa poole kihutades ei saa enne Poolat mingeid pause. No okei. Eks nad mingu ja nautigu siis. Paus oli oma tund aega - no andke kannatust. Lõpuks liikusime siiski edasi aga paari tunni pärast ootas ees samasugune paus. Rahu, hingame. Sedasi toredasti loksudes jõudsime lõpuks siiski kohale umbes kella kolme aeg. Kokkuvõtlikult pean ütlema, et kõige hullem see bussireis ei olnud, aeg liikus suhteliselt ludinal.

![Padova](/images/14-2.jpg)

![Padova](/images/14-3.JPG)

Minule, Eestist tulnud linnapreilile, oli lubatud hotelli Napoli kesklinnas. Eelneval päeval oli meile saadetud tabel, kuhu me saime siis end kirja panna, kellega me tuba jagada sooviksime. Tabelis ei olnud lahtrid mitte kahe-kohalised vaid rohkem nagu 6-8 kohalised. Millisesse hotellituppa mahub kuus kuni kaheksa inimest ma küsin? Tuttavad näod võtsid mind punti ning kuidagi moodi me saime end siiski ära jaotatud. Okei, seltsis segasem. Sellest ei olnud aga kuigi palju tolku kui meile bussis teatati, et just meie toas oli juhtunud sel päeval veeavarii, mistõttu tuli meid kõiki pilla-palla teistesse ruumidesse ümber tõsta. Mina ütlesin - mina võõraste (meestega) inimestega koos ühes toas ei maga. Tehke, mis tahate. Midagi seal siis kalkuleeriti ja lõpuks sain seitsemesesse tuppa - koos enda inimestega ja paari uue näoga. Ei noh, reisi algus juba super ju. 

Minulegi üllatuseks jõudsime lõpuks suhteliselt märkamatult kohale. Te küsite kuhu? Tahaks isegi nii vinget hotelli näha või mis. Bussist välja astudes tervitas meid kena kangi alune. Sõna otseses mõttes. Napoli kesklinnast oli asi kaugel, samuti hotelli-laadsest tootest. Noh lähme siis vaatame oma kena toakese siis üle - ega seal midagi ilusat ees ei oodanud. Nagu hostel - narid kõik kenasti üksteise kõrval. Kusjuures tegemist oli veel elutoaga kuhu need narid olid kenasti seatud. Lisaks oli seal kööginurgake, kaks vannituba ning üks tuba suure voodiga. Sinna parkisid end koheselt meie toa ainus noorpaarike, seega ei jäänud teistel muud üle kui sättida end sisse toredatel narikestel. Ma olin šokis, täiesti tujust ära. Ma ei ole muidu mingi peenutseja aga kurat kui ma olen maksnud ja mulle on lubatud hotelli kesklinnas siis mina seda juba nii kergelt jätta ei saa. Teised mõistsid mu nördimust aga siiski jätkasid positiivseks olemist - tore reis on ju veel ees. Kaua ei jõudnudki vinguda - õigepea pidime suunduma kesklinna linnatuurile ning peale seda sööma. Toit teeb kõik paremaks, eks? Seadsime siis sammud kõik koos kesklinna poole, kuhu oli jalutada kuskil 30 minutit. Mäletate, et hotell pidi meil olema just nimelt kesklinnas ju. Huvitav miks siis 30-minutiline jalutuskäik? Kummaline. Väga kummaline. Linnatuur oli suhteliselt niru, tudengiorganisatsiooni vabatahtlikud viisid seda ise läbi, ja see oli rohkem selline wikipeediast asjade ette lugemine. Aga noh vähemalt midagi me läbi selle tuuri ikkagi nägime. Kas just targemaks saime - selles kahtlen.

Miljoni vaade "hotelli" aknast otse Napoli "kesklinnas":
![Padova](/images/14-4.jpg)

![Padova](/images/14-5.JPG)

![Padova](/images/14-6.jpg)

Tegu ei ole just üleliia ilusa, üldse mitte rahuliku ega puhta linnaga. Põhja-Itaaliast lõunasse jõudes suureneb igasugune korralagedus, silmapiirilt kaovad terved autod ning helitugevus tänavatel võimendub. Napoli ei ole iga ühe jaoks, kuid elu jooksul korra selle linna külastamine ei võta kindasti tükki küljest. Ajal mil me linna külastasime oli Napoli äsja tulnud üle pika aja jalgpalli meistriks Itaalias. Ega ma seda jalgpalli värki väga ei mõika, aga ühesõnaga tänavad olid seetõttu kõik "lille" löödud. Mina nägin neid sini-valgeid kaunistusi vaadates küll ainult potensiaalset prügi.

![Padova](/images/14-7.jpg)

![Padova](/images/14-8.JPG)

![Padova](/images/14-9.jpg)

![Padova](/images/14-10.JPG)

![Padova](/images/14-11.JPG)

Tähtsamad vaatamisväärsused vaadatud seadsime lõpuks sihi õhtusöögi poole. Kõik olid seda juba nii väga oodanud. Peale snäkkimis päeva lõpuks üks korralik õhtusöök. Koht oli kena, selline, kus kohalikud võiksid ka käia. Toidud tulid ka väga kiiresti, eks meil oli ju koht bookitud ka. Ikkagi oma 50 inimest. Esimeseks roaks - pasta. Mmm. Pasta nagu pasta ikka - hea, aga mitte midagi erilist. Teiseks roaks - eee... siin tuleb nüüd piinlik vaikus, sest pastale ei järgnenud enam mitte midagi. Isegi magustoitu mitte. Selle ma saan isegi andeks veel anda, kuna siin sellist magustoidu ühiskonda ei ole aga halllloo? Mul on kõht tühi ja ma ei taha teada, mida veel mõni minust suurem mees võis tunda. Ja oligi kõik - taldrikud viidi minema, maast püsti ja välja. Minge nautige kohalikku tänavatoitu öeldi meile. Oma raha eest? Kuigi ma olin maksnud paketi hinnas õhtusöögi eest. Viha minus tõusis veel kõrgemale. Persse ma ütlen. Nimme ei olnud mul seal enam mingit tuju või isu midagi proovida või nautida. Õigepea panime pundi kokku kellega koos "hotelli" poole liikuma hakata. Õhtuses pimeduses selles linnas üksi ringi hulkumine tuleks pigem ära jätta. Pikk päev oli selja taga. Selleks ajaks olid paljud mind juba lohutada üritanud aga ma lihtsalt ei suutnud sellest vihast üle saada. No vot ei suuda mina sellise ebaõiglusega elada. Tagasi "hotelli" jõudes proovisin siis "kenale" narile kaugelt läheneda. Isegi faking voodilinu neil ei ole siin Itaalias. Apppi. On lihtsalt lina ja siis on tekk ja siis on ilmselt ette nähtud et sa paned selle lina enda ja teki vahele, et sa tekki ei puudutaks. No päris rõve ikka tegelikult. Okei, ma hakkan ise selle raevuga juba täitsa tagasi jõudma sellesse aprillikuusse. Kuidagi sai end siiski magama sätitud - hommikul taas varakult start.

![Padova](/images/14-12.jpg)

![Padova](/images/14-13.jpg)

II 21. aprill - uus päev - uued mõtted - uus algus. Selle reisi hinna sees olid ka hommikusöögid, no ma täitsa ootasin korralikku sööki juba. Aga kes vähegi Itaaliaga kursis on siis siinne hommikusöök on väike suits ja ekspresso. Ja ega meilgi midagi etemat ette nähtud ei olnud. Hommikul visati ukse vahelt sisse supermarketi saiakesed ja pulberkohvi. Kõht on tühi aga no saiast on ka nii kopp ees. Andke putru, andke võileiba, krõbinaid, puuvilju - no mingitki päris toitu. Kas on palju palutud? On küll. Päev sai jälle väga positiivse stardi. Preili kortskulm oli taas päeva parim tujurikkuja. 

Pakkisime ennast kella üheksa ajal bussi ning ees ootas Pompei külastus. Pompeis ootasid meid ees päris giidid ja tänu neile oli see külastus ka vähe adekvaatsem - võrreldes siis eelmise päeva tuuriga näiteks. See ala on seal ikka päris suur, poleks osanud oodatagi. Täitsa kobe koht. Soovitan külastada. 

![Padova](/images/14-14.jpg)

![Padova](/images/14-15.jpg)

![Padova](/images/14-16.jpg)

![Padova](/images/14-17.jpg)

![Padova](/images/14-18.jpg)

![Padova](/images/14-40.jpg)

Lõuna ajal saime siis Pompei ees supermarketist omale taaskord süüa osta. "Korralik" lõunasöök jälle kirjas. Ja nii me seal poe ees siis nagu viimased tolgused oma saiakäärikuid nosisime. Snäkid söödud, olid bussi rattad suunatud kurikuulsa Vesuuvi vulkaani tipu poole. Kindlasti avanevad sealt ülevalt kenad vaated ning vahelduseks loodusesse minek ei olnud üldse mitte paha plaan. Vurasime pisut mäe jalamil ning järsku jäi buss seisma - kõik välja. Edasi läheme jala. Vulkaani otsa oli gps järgi minna veel rohkem kui 2 tundi. Samuti puudus seal jalakäijate tee. Jalutasime mööda tee äärt, samal ajal kui turismibussid muudkui üles-alla vihusid. Keegi midagi ei teadnud - kuhu me läheme? kaua me läheme? kas tuleb mõni teine transport meile vastu? Minul seda jõudu nii palju jalgades on, et panin siis ees minema. Mingi hetk sain noomida, et palun mitte ees ise ära minna. Loogika ütles, et enam kui pooled reisikaaslastest omal jalal sinna üles minna niikuinii ei jõua ja kiiremad googeldajad väitsid, et ajaliselt me isegi ei jõuaks sinna üles enne sulgemisaega. Mingi hetk jäime suuremal parkimisplatsil seisma, pidi olema nö puhkepaus. Ma jälle aru ei saa - millest me puhkame kulla kallid inimesed? Me tahame tipus ju ära käia kui me juba siia tulnud oleme. Ja lõpuks me passisimegi seal oma tund aega. Tehti igasuguseid grupipilte aga palun andke õhku - mina teiega klounipiltidele ei tule. Ja kas te saate aru, lõpuks selguski, et mitte mingit tippu minemist ei toimu. Me olime lihtsalt tund aega mäest üles kõmpinud siis seisnud seal lolli näoga tund aega ning seejärel teada saanud, et sorri, külastusaeg on läbi ja mingit transporti meil ka üles niikuinii ei ole. Ma läksin nii ketasse noh. Ma lihtsalt ei suutnud uskuda kui haiglane kogu see orgunn oli senimaani olnud. Ei osanudki mitte midagi muud teha kui lihtsalt nutta. Ja seal ma siis nutsin. Vesuuvi jalamil. Hiljem selgus erinevaid kanaleid pidi, et meie buss oli väidetavalt 20 cm liiga pikk olnud, et ametlikult sealt mäest üles sõita. Korraldajad süüdistasid muidugi bussijuhti, aga no kas sellised asjad ei peaks juba enne reisi algust teada olema?

![Padova](/images/14-19.jpg)

![Padova](/images/14-20.jpg)

Pärast tatsasime tuldud teed tagasi. Jalutasin tükk maad teistest taga pool, et mitte enda negatiivsust liiga palju teistele üle kanda. Tagasi "hotelli" jõudes oli meil pisut vaba aega, enne kui oleksime pidanud õhtusele peole sõitma. Otsustasime toakaaslastega, et me ei lähe. No persse see nende organiseerimine ja vastik käitumine. Mõtlesime, et kasutame vähemalt peole suunduvat bussi ära ja lähme vaatame ise linnas miskit toredat. Natuke eemale sellest ussikarjast ning ajuvabast - stressitekitavast organiseerimisest. Sel õhtul kirjutasin ma ka organisatsiooni presidendile pika kirja, kuidas ma ennast tunnen ja mida ma kõigest sellest arvan. Keegi peab ju midagi lõpuks ütlema. Sama hästi võin mina see halb olla. Mul on jumala kama kaks mida nad minust arvavad. Arvate, et nad vabandasid minu ees kordki? Ei. Minuni jõudis A4 täis nende poolseid vabandusi tekkinud olukordadele. Ja üleüldse on nad samamoodi tudengid, seega ei saa neist väga palju oodata. Andke õhku palun. Ma olin mõtteis valmis oma kaks asja kokku panema ning kesklinna hostelisse suunduma, kus mu buddy siis sel hetkel tööl oli. Ainult tänu nendele inimestele, kes meiega seal kambas olid - suutsin ma jääda. 

Bussis oli meeleolu ülev, sest tegelikult oli kogu välistudengite kamp ju tore. Mingi hetk otsustasid meie omad, et peole me siiski läheme ja tegelikult see mõte oli mulle väga meelt mööda, kuna ees olev üritus polnud üldse mitte Padova organisatsiooni poolt korraldatud. See andis nagu lootust. Peopaiga kirjeldus: kuskil Napoli kesklinnas – ega päris täpselt ei tea kuhu meid viidi, tore armas sisehoovike, teisel- kolmandal korrusel elasid nunnad. Sõna otseses mõttes. Põhimõtteliselt võib väita, et kari noori oli veetud kloostrisse pidu pidama. Tegemist oli silent-party’ga ehk siis lihtsamas keeles kirjeldatuna oli tegemist peoga, kus kõigile anti kõrvaklapid - kõlaritest muusikat ei lasta. Igaüks saab valida klappidest kolme kanali vahel, kus siis erinevaid muusikastiile lastakse. Vastavalt valitud kanalile – muudavad värvi ka klapid. Ja ma ütlen ausalt – siga vinge oli. Tuju kohe täitsa tõusis. Isegi see ei mörjendanud, et öösel kambakesi "hotelli" pidime kõmpima. 

![Padova](/images/14-21.jpg)

III 22. aprill - järgmisel päeval ootas meid ees pisut rahulikum päev rannas. Kõlab nagu idüll eks? Pakkisime end bussi peale ning kui lõpuks teele asusime põrutasime otse Salerno linna. Meie pundist jäi ukrainlanna sel päeval maha, sest tema sõnul terve päeva vältel "hotelli" seinad sirged ei püsinud - lainetasid. Tugevamad olid aga platsis ning Salernosse jõudes ootas meid ees pisike linnatuur. Väga mehh, aga noh tehtud. Lõunaks sättisime end kuskile sööma ja ma ei kujuta ette kes seda kohta soovitas, aga söök seal küll hea ei olnud ja portsionid olid ka nii väikesed, et ei teadnudki kas nutta või naerda. Päeva teine pool oli kava järgi ette nähtud veeta rannas. Kas võib osata unistada veel lummavamast rannast kui Amalfi rannikult leida võiks. Rannana oli ette nähtud selle sama linna Salerno rand. Rannake nägi täpselt selline välja, et koeraga koos sinna minna oleks lust ja lillepidu. Nagu oleks Harku järve äärde jõudnud. Suhtelislt räpane, kuskil sadama kõrval asuv väike liivariba. Isegi riiete vahetuskabiine seal ei olnud. Igasugune tuju jälle aknast väljas - ammugi siis tuju ujuma minna. Teised jällegi käisid. Aga näe ei jõudnud meile kohale, et kuigi meil oli reisi algusest saadik oma enda isiklik buss ja bussijuht, ei suudetud meid ometigi viia mõnda pisut kenamasse randa. 

![Padova](/images/14-23.jpg)

![Padova](/images/14-22.jpg)

![Padova](/images/14-24.jpg)

![Padova](/images/14-25.jpg)

![Padova](/images/14-26.jpg)

![Padova](/images/14-27.jpg)

![Padova](/images/14-28.jpg)

Istusime paar tundi seal liiva sees ning taas oli aeg suund "hotelli" poole seada, et siis end valmis panna õhtusöögiks ning järjekordseks peoks. Arvate, et mul oli veel mingisugunegi lootus õhtusöögi osas? Ei. Mu latt oli juba nii madalale seatud, et seda polnud enam nähagi. Õhtusöögiks lubati kohalikku - kõige klassikalisemat - kõige õigemat - pizzat. Ja kui me restorani kohale jõudsime siis tegelikult ei pidanudki väga pettuma. Pizza oli super. Ainult mu enda tuju oli nii ära risutud ja eriti ei aidanud kaasa ka fakt, et lauas istusin võhivõõrastega. Sel hetkel ma juba lihtsalt eksisteerisin. Restoranist edasi liikusime Napoli kihavate tänavate lembusesse. See, et seal 7-8-aastased rolleritega ringi paarutavad on jumala tavaline nähtus. Sinu enda asi on õigel hetkel eest ära hüpata kui rataste alla ei taha jääda. Kulgesime senikaua kuni jõudsime kohta, kus siis mingisugune buss meid peale pidi võtma, et peopaika toimetada. Bussi ei tulnud mitu-mitu tundi - aga pidu tänavatel oli raju.

![Padova](/images/14-29.jpg)

![Padova](/images/14-30.jpg)

Selleks ajaks kui buss lõpuks tuli oli minul uneaeg käes, aga ega üksi magama ära minna ka ei saanud. Tuli võiduka lõpuni minna. Bussiga sõitsime umbes 30 minutit linnast välja kuniks jõudsimegi esmapilgul täiesti suvalisse kohta. Kujutage ette, et teid võetakse Tallinna kesklinnast peale - viiakse linnast välja kuskile täiesti x külasse ning seal on suur angaar, millest on siis ööklubi valmis vorbitud. Umbes millegi taolisega tegu just oligi. Meil oli teada, et kella kolmest hakkavad bussid tagasi Napoli poole startima. Ma oleks tahtunud muidugi esimesega lahkuda, aga kuna lõpp-peatus oli Napoli rongijaam siis ei oleks hea variant olnud üksi minna. Keegi minuga muidugi kaasa tulla ei tahtnud, seega kannatasin kuidagi ära. Muusika oli tegelt tore, koht ka, aga vot ei olnud seda peomeeleolu sel hetkel. Seigeldes tagasi "hotelli" oli kell pisut peale viite, äratus kell seitse. 2 tundi magusat und. 

Suurlinnade reaalsus:
![Padova](/images/14-31.jpg)

IV 23. aprill - VIIMANE PÄEV - issand ma olin puhtalt sellest mõttest juba õnnelik. Isegi teistele jäin silma, et preili Eestist täitsa särab täna! Ja särasingi, isegi täitsa värske oli olla. Osadel nii hea olla ei olnud. Hommikul ootas meid ees järjekordne tuur linna peal ning pisut vaba aega. Tuurist ma ei hakka isegi rääkima, aga vaba aja sisustasime peamiselt söömisega. Potsatasime suvalisse söögikohta ning koht oli päris pull. Sihuke väga kohalik. Keldrisse vetsu minnes jäi tee peale väike mängurite koobas. Söögid olid head ning lõpuks maksma minnes, pidime lõpuks ise välja kalkuleerima palju keegi võlgneb. Ja, et hommikupoolik liiga igavalt ei algaks - valati pitsid ka välja. Vot selline on elu Napolis. 

![Padova](/images/14-41.jpg)

![Padova](/images/14-32.jpg)

![Padova](/images/14-33.jpg)

![Padova](/images/14-34.jpg)

![Padova](/images/14-35.jpg)

![Padova](/images/14-36.jpg)

![Padova](/images/14-37.jpg)

![Padova](/images/14-38.jpg)

Lõpuks oligi aeg toidupoest pisut näksimist bussi kaasa varuda ning sammud "hotelli" poole viimast korda seada. Tagasisõit venis veel eriti. Ja kusepause oli ka nii palju, et no jumal hoidku. Viimased tund aega oli tulla ja ei - pissipaus 20 minutit. No palun, laske koju juba. Peale keskööd siiski jõudsime. Ja oi seda rõõmu. Terve Padova säras ja sätendas minu suurest õnnest. Lõpuks tagasi kallis Padovas. 

![Padova](/images/14-39.jpg)

Ma üldiselt katsun ikka positiivse meele säilitada aga vot kurat see reis ajas küll vere keema. Kui sa oled juba millegi eest maksnud siis nii naljalt ma juba silma kinni ei pigista. Vastik õiglustunne on sees - oleks võib-olla hoopis õigusteaduskonda pidanud minema oma kuradi suure jonnakusega. Siit teksist jäid välja veel väga palju väiksemaid detaile ning neid lugematuid tunde, millal me kuskil midagi ootasime. Sihtkohad olid tegelikult toredad - super reisikaaslasi ei jõua ära tänada. Tänaseks on jäänud vaid head mälestused ja positiivsed muljed - aga oi seda sitta oli kõriauguni. Kaebasin muidugi edasi - sest see ei oleks ju mina kui ma kaebekirju ühele ja teisele poole teele ei saadaks. 

Ja hakkamegi vaikselt vaguniga lõpp-peatusesse jõudma. Sellelt reisult sain nii mõnegi uue sõbra omale juurde ning Napolile saab ka nüüd kena linnukese taha märkida - käidud. Edaspidises elus võtaks ilmselt uusi sihtpunkte ning sinna tagasi ei igatse. Saate endale nüüd kõik õlale patsutada - ära tegite - Ameerika mäed siinkohal sel korraks lõppevad. Musid - kallid - järgmise korrani ;) 

