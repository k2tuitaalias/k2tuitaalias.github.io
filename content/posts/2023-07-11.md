+++
author = "Kätriin"
title = "16 Kurt, tumm ja pime"
date = "2023-07-11"
+++

Ühel kenal pühapäevasel päeval veel enne jaanipäeva tegin kohusetundliku eestlasena nagu ikka pannkooke. Kõik oli justkui idülliline. Pannukad said valmis ja maitsesid hea. Järgmisel päeval ootas mind aga ees üks tore armas eksam. Milleks varem õppimisega peale hakata kui on võimalus ka üks päev varem alustada. Ega mu aju nii kaua ka vähe olulist informatsiooni talletada jõua. Lõpuks oli kell seal maal, et tuli ennast kätte võtta. Sättisin end kenasti laua taha ning õigepea oli juba hoog sees. Klõpsisin loengu videoid ning tegin märkmeid kuniks silm jäi pidama arvuti aku protsendil. Juhe oli ju ometigi seinas aga millegipärast ei tahtnud särts seinakontaktist rüperaalini jõuda. No ei ole perfektsemat ajastust. Läpaka laadija katki. No kuidas just nüüd? Mis juhtus? Teostasin juhtmele kiire suust suhu hingamise ning südamemassaaži aga ikka ei midagi. Proovisin teised pistikud ka läbi, ei mingit lootust. 

![Padova](/images/16-1.JPG)

Plaan B välja mõtlemise hetkel vannituppa koperdades mõistsin, et lamp ei põle. Okeii. Elekter on ära. Tegin trepikoja ukse lahti ning vajutasin lülitit - trepikojas särts täitsa särises. Probleem on ühesõnaga minu korteris. Esimese hooga mängisin natuke blondiini ning panin kirja korteri omaniku poole teele. Mis ma ikka oma ajurakke liiga palju ragistama hakkan. Samas elektriarveid ma veebruarikuust saadik tasunud ei ole. Huvitav-huvitav kas probleem võib selles seisneda? Kell tiksus pisut edasi ning omanikult ei olnud veel mingit vastust tulnud. Telefoniaku hakkas ka tühjenemise märke näitama. Selge. Tuleb ikkagi ohjad enda kätte haarata. Sussid jalga, trepikoja uks valla. Korrus korruse haaval hakkasin erinevaid luuke avama ning päris ausalt öeldes natuke klõbistasin seal mingeid nupukesi ka. Elektrit aga ikka kuskilt näha polnud. Sedasi vaikselt alla poole liikudes jõudsin lõpuks välisukse juurde välja. Viimast luuki avades tervitaski mind lõpuks elektrikilp, millest oli võimalik isegi täitsa aru saada. Kaheksanda korteri kaitse oligi väljas. Lükkasin sisse tagasi ja panin üles jooksu. Korterisse jõudes lülitasin ka korteri enda kaitsme sisse ja piu pau puhh - kõik jälle väljas. No selge. Midagi ühesõnaga on kuskil pekkis. Tirisin kõik juhtmed välja mis vähegi andis tõmmata. Jälle jooksuga alla ning siis uuesti üles. Läks lahti kassi ja hiire mäng. Külmkapp seina tagasi - huhh korras. Pliita juhe seina - põmaki. Pliita katki. Uus kiri omanikule teele - "Peale pikka ja põhjalikku uurimistegevust olen jõudnud järelduseni, et pliit on läbi ning uut pliiti on tarvis. Arve tuleb kuu lõpus.". Üsna pea mulle vastati ning saadeti nimekiri elektrike numbritest. Ise mõtlen, et mida ma selle elektrikuga siin peale hakkan. Aga kui siin käivad asjad nii siis olgugi. Helistama ma esimese hooga ei hakanud kuna 99.99% tõenäosusega liini taga olev isik inglise keelt ei valda. Saatsin paar sõnumit ja jäin ootele. Loll oleks muidugi pühapäeval vastus saada. Sedasi tiksuski kätte esmaspäev ning eksamilt koju jalutades tõlkisin enda situatsiooni kirjeldust itaalia keelde. Lõpuks kirjutasin siiski omanikule, et davai korraldagu see asi nüüd ära ma kaks päeva olen kodus olemas. Kohe tuli ka kõne peale - 30 minuti pärast on elektrik kohal. Kas tõesti? Väga palju ootuseid ma sellele ei seadnud - ikkagi Itaalia. 
Katsusin vähe kobedamalt kõndida ja hommikused nõudehunnikud ära likvideerida. Ma ei tee nalja aga täpselt sekundi pealt helises uksekell, täpselt nii nagu lubatud oli. Ei ole võimalik. Kui lõpuks viiendale jõudnud vanem härra ähkides ja puhkides üles jõudis läks selline jutulaviin lahti. Ma ei jõudnud isegi mingist otsast vahele sugada, et vabandage aga ma ei saa kohe mitte midagi aru. Ühel hetkel ta ikkagi sai aru, et suurte silmadega vahtiva blondiini plikaga midagi seletada on küllaltki suur ajaraisk. Kehakeel peaks küllaltki rahvusvaheline olema ja nii ma seal seletasin käte ja jalgadega, mis juhtunud oli ning milles probleem seisneb. Ei tea kas ma olen kehv näitleja või ei tahtnud ta lihtsalt aru saada. Tegime kiired kõned peale ja saime endale ühesõnaga tõlkija toru otsa. Seletasin loo ära ja siis ta hakkas seal midagi toimetama. Lõpuks tuligi välja, et pliitaga on halvasti - niiskuskahjustus. Ülla-ülla, nagu see oleks ka mõni uudis. Võtsime siis koos seal mõõte uue pliidi jaoks ja katsusin vähe lihtsamatest asjadest juttu teha. Mõõdud võetud asus ta kogu korteri elektrisüsteemi üle vaatama, ei noh mina talle ei maksa nii et pangu hullu. Toimetused toimetatud anti mulle kaks võimalust: 1) lähed ja ostad endale ise uue pliidi 2) ootad paar päeva kuni nad ise uue pliita soetavad ning ära ühendavad. Ega mul nii tuli nüüd ka takus polnud, ühe päeva pärast oli lennupilet ka Eestisse võetud. Ja pealegi kuhu ma jalamees siin seda pliiti üldse ostma peaksin minema? Leppisime kokku, et tulevad pliitaga järgmine esmaspäev kui ma kodumaalt tagasi olen. Kogu selle rapsimise jooksul suutsin talle anda ka enda vana itaalia numbri. Noh, mis seal siis ikka. Korra blondiin - alati blondiin. 

Kätte rullus uus nädal ning poleks üldse halb mõte olnud omale süüa teha. Selleks hetkeks oli majapidamises kaks köögimasinat - mikrolaineahi ning veekeetja. Teadsite, et keedukannus saab väga edukalt näiteks muna keeta. Ainult loll võib nälga surra. Olime loovad. Õhtu hakkas juba kätte jõudma, unistasin juba uuel pliital kana praadimisest aga keda ei olnud? Elektrikut. Tegin kiired kõned peale ja selgus, et ega täna kedagi ei tulegi. Nimelt tuli toru otsast huvitav jutt, et kuna veekraanid ning elektrimasinad asuvad niivõrd lähestikku on seal vaja üleüldse mingit erispetsialisti. No tere tali. Hakkas juba tunduma, et oleksin ise ka selle pliidi kuskilt kiiremini välja võlunud. Agaaa. Kõigi nende näljas oldud päevade eest lubati mulle kompensatsiooni. Oh, kiiret ei ole seltsimehed! Selle raha eest käin väljas söömas. Paar päeva läks jälle mööda ning kohale jõudis järgmine Roberto. Pisut noorem aga no inglise keel ümmargune null. Ja miks tal pliiti kaasas ei olnud? Igas tahes oli ta seal, et seda auku tasapinnas juba viiendat korda üle mõõta. Päriselt ka või? Mingid sõnad luges ta ka mulle peale, midagi aru ei saanud - noogutasin. Läks taas paar päeva mööda ning siis ootas ukse taga juba kolm inimest. Roberto, vanem mees Riccardo ning omaniku tütar. Koos pliidiga. Natuke oli nagu kahju ka - ilma pliidita elamise eest oli täitsa tore pisut taskuraha teenida. Aga uued retseptid ootasid seega tervitame uut pliiti lahkelt. Juba kuues kord mõõdeti seda auku seal igati pidi ja peale pikka jutuajamist asetati uus pliit sinna sedasi ajutiselt. Nimelt ei olnud selleks korraks kõik vaid tellida tuli sinna mingisugune raam, et pliit külmkapikohale kenasti ära mahuks. Mina selle köögi omanik ei ole, seega mul oli üpriski suva. Tehke, mis heaks arvate. Kõik mu eelmisest sajandist potid-pannid korjati kokku ning asemele toodi uued - induktsioonpliidi jaoks kõlbulikud. Sel õhtul sai uue pliidi peal pidulikult süüa teha - makaronid singiga. Või kui peenemalt öelda - carbonara. 

![Padova](/images/16-2.jpg)

Umbes viie päeva pärast lepiti kokku uus aeg, et pliit lõplikult omale kohale sättida. Sekundi pealt jälle uksekell ning Riccardo koos kosmoselaevaga oli platsis. Ma ei hakka siin isegi pikalt midagi ütlema. Lõpp-tulemus siis selline. Kas mitte igaüks ei sooviks oma köögis näha midagi nii kaunist. Tõeline kunstiteos. Ostke ära või tehke järgi.

![Padova](/images/16-3.jpg)

Natuke Itaalia insenerlahendusi ka teile siia:
![Padova](/images/16-4.JPG)

Pole minu köök, seega väga vahet ei ole - kas tegemist on kosmoselaevaga või lihtsa kööginurgaga. Vähemalt on mul nüüd pliit, mis läheb loetud silmapilkudega soojaks. Milline luksus. Varem võisin poti tulele panna, vahepeal koolis käia ning täpselt koju tuleku ajaks oli vesi keema läinud. Tegelikult korraldas omanik kõik väga probleemivabalt ära, nii et suur kummardus. Kellegil siin linnas hakkas katus läbi laskma ning neil näiteks omanik ei teinud väljagi, et majapidamises vesi põlvini on - saage ise hakkama. Seega oleks võinud palju hullemini minna. Selline huvitav juhtum siis seekord. Järgmiste seiklusteni!

